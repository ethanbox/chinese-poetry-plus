[
    {
        "id": 37767,
        "title": "观兄弟同夜成婚",
        "author": "郑轨",
        "volume": "卷七百六十九",
        "paragraphs": [
            "棠棣开双萼，夭桃照两花。分庭含佩响，隔扇偶妆华。",
            "迎风俱似雪，映绮共如霞。今宵二神女，并在一仙家。"
        ]
    },
    {
        "id": 37768,
        "title": "夏弹琴",
        "author": "刘戬",
        "volume": "卷七百六十九",
        "paragraphs": [
            "碧山本岑寂，素琴何清幽。弹为风入松，崖谷飒已秋。",
            "庭鹤舞白雪，泉鱼跃洪流。予欲娱世人，明月难暗投。",
            "感叹未终曲，泪下不可收。呜呼钟子期，零落归荒丘。",
            "死而若有知，魂兮从我游。"
        ]
    },
    {
        "id": 37769,
        "title": "过函谷关",
        "author": "杨齐哲",
        "volume": "卷七百六十九",
        "paragraphs": [
            "地险崤函北，途经分陕东。逶迤众山尽，荒凉古塞空。",
            "河光流晓日，树影散朝风。圣德今无外，何处是关中。"
        ]
    },
    {
        "id": 37770,
        "title": "伤死奴",
        "author": "刘夷道",
        "volume": "卷七百六十九",
        "paragraphs": [
            "丹籍生涯浅，黄泉归路深。不及江陵树，千秋长作林。"
        ]
    },
    {
        "id": 37771,
        "title": "侍宴赋得起坐弹鸣琴二首",
        "author": "杨希道",
        "volume": "卷七百六十九",
        "paragraphs": [
            "北林鹊夜飞，南轩月初进。调弦发清征，荡心祛褊吝。",
            "变作离鸿声，还入思归引。长叹未终极，秋风飘素鬓。",
            "丝传园客意，曲奏楚妃情。罕有知音者，空劳流水声。"
        ]
    },
    {
        "id": 37772,
        "title": "咏琴",
        "author": "杨希道",
        "volume": "卷七百六十九",
        "paragraphs": [
            "久擅龙门质，孤竦峄阳名。齐娥初发弄，赵女正调声。",
            "嘉客勿遽反，繁弦曲未成。"
        ]
    },
    {
        "id": 37773,
        "title": "咏笙",
        "author": "杨希道",
        "volume": "卷七百六十九",
        "paragraphs": [
            "短长插凤翼，洪细摹鸾音。能令楚妃叹，复使荆王吟。",
            "切切孤竹管，来应云和琴。"
        ]
    },
    {
        "id": 37774,
        "title": "咏舞",
        "author": "杨希道",
        "volume": "卷七百六十九",
        "paragraphs": [
            "二八如同雪，三春类早花。分行向烛转，一种逐风斜。"
        ]
    },
    {
        "id": 37775,
        "title": "咏妓",
        "author": "王绩",
        "volume": "卷七百六十九",
        "paragraphs": [
            "妖姬饰靓妆，窈窕出兰房。日照当轩影，风吹满路香。",
            "早时歌扇薄，今日舞衫长。不应令曲误，持此试周郎。"
        ]
    },
    {
        "id": 37776,
        "title": "益州城西张超亭观妓",
        "author": "王绩",
        "volume": "卷七百六十九",
        "paragraphs": [
            "落日明歌席，行云逐舞人。江前飞暮雨，梁上下轻尘。",
            "冶服看疑画，妆台望似春。高车勿遽返，长袖欲相亲。"
        ]
    },
    {
        "id": 37777,
        "title": "辛司法宅观妓",
        "author": "王绩",
        "volume": "卷七百六十九",
        "paragraphs": [
            "南国佳人至，北堂罗荐开。长裙随凤管，促柱送鸾杯。",
            "云光身后落，雪态掌中回。到愁金谷晚，不怪玉山颓。"
        ]
    },
    {
        "id": 37778,
        "title": "秋池一枝莲",
        "author": "郭恭",
        "volume": "卷七百六十九",
        "paragraphs": [
            "秋至皆零落，凌波独吐红。托根方得所，未肯即随风。"
        ]
    },
    {
        "id": 37779,
        "title": "婕妤怨",
        "author": "张烜",
        "volume": "卷七百六十九",
        "paragraphs": [
            "贱妾裁纨扇，初摇明月姿。君王看舞席，坐起秋风时。",
            "玉树清御路，金陈翳垂丝。昭阳无分理，愁寂任前期。"
        ]
    },
    {
        "id": 37780,
        "title": "长门怨",
        "author": "张修之",
        "volume": "卷七百六十九",
        "paragraphs": [
            "长门落景尽，洞房秋月明。玉阶草露积，金屋网尘生。",
            "妾妒今应改，君恩昔未平。寄语临邛客，何时作赋成。"
        ]
    },
    {
        "id": 37781,
        "title": "王昭君",
        "author": "梁献",
        "volume": "卷七百六十九",
        "paragraphs": [
            "图画失天真，容华坐误人。君恩不可再，妾命在和亲。",
            "泪点关山月，衣销边塞尘。一闻阳鸟至，思绝汉宫春。"
        ]
    },
    {
        "id": 37782,
        "title": "芳树",
        "author": "符子珪",
        "volume": "卷七百六十九",
        "paragraphs": [
            "芳树宜三月，曈曈艳绮年。香交珠箔气，阴占绿庭烟。",
            "小叶风吹长，繁花露濯鲜。遂令秾李儿，折取簪花钿。"
        ]
    },
    {
        "id": 37783,
        "title": "观妓",
        "author": "李何",
        "volume": "卷七百六十九",
        "paragraphs": [
            "向晚小乘游，朝来新上头。从来许长袖，未有客难留。"
        ]
    },
    {
        "id": 37784,
        "title": "邯郸侠少年",
        "author": "郑𫓩",
        "volume": "卷七百六十九",
        "paragraphs": [
            "夜渡浊河津，衣中剑满身。兵符劫晋鄙，匕首刺秦人。",
            "执事非无胆，高堂念有亲。昨缘秦苦赵，来往大梁频。"
        ]
    },
    {
        "id": 37785,
        "title": "玉阶怨",
        "author": "郑𫓩",
        "volume": "卷七百六十九",
        "paragraphs": [
            "昔日同飞燕，今朝似伯劳。情深争掷果，宠罢怨残桃。",
            "别殿春心断，长门夜树高。虽能不自悔，谁见旧衣褒。"
        ]
    },
    {
        "id": 37786,
        "title": "婕妤怨",
        "author": "郑𫓩",
        "volume": "卷七百六十九",
        "paragraphs": [
            "南国承欢日，东方候晓时。那能妒褒姒，只爱笑唐儿。",
            "宝叶随云髻，珠丝锻履綦。不知飞燕意，何事苦相疑。"
        ]
    },
    {
        "id": 37787,
        "title": "入塞曲",
        "author": "郑𫓩",
        "volume": "卷七百六十九",
        "paragraphs": [
            "留滞边庭久，归思岁月赊。黄云同入塞，白首独还家。",
            "宛马随秦草，胡人问汉花。还伤李都尉，独自没黄沙。"
        ]
    },
    {
        "id": 37788,
        "title": "赏残花",
        "author": "纥干著",
        "volume": "卷七百六十九",
        "paragraphs": [
            "零落多依草，芳香散著人。低簷一枝在，犹占满堂春。"
        ]
    },
    {
        "id": 37789,
        "title": "古仙词",
        "author": "纥干著",
        "volume": "卷七百六十九",
        "paragraphs": [
            "珠幡绛节晓霞中，汉武清斋待少翁。",
            "不向人间恋春色，桃花自满紫阳宫。"
        ]
    },
    {
        "id": 37790,
        "title": "感春词",
        "author": "纥干著",
        "volume": "卷七百六十九",
        "paragraphs": [
            "未得鸣珂谒汉宫，江头寂寞向春风。",
            "悲歌一曲心应醉，万叶千花泪眼中。"
        ]
    },
    {
        "id": 37791,
        "title": "灞上",
        "author": "纥干著",
        "volume": "卷七百六十九",
        "paragraphs": [
            "鸣鞭晚日禁城东，渭水晴烟灞岸风。",
            "都傍柳阴回首望，春天楼阁五云中。"
        ]
    },
    {
        "id": 37792,
        "title": "凌云寺",
        "author": "李习",
        "volume": "卷七百六十九",
        "paragraphs": [
            "古寺临江间碧波，石梯深入白云窠。",
            "僧禅寂寂无人迹，满地落花春又过。"
        ]
    },
    {
        "id": 37793,
        "title": "凤栖怨",
        "author": "颜舒",
        "volume": "卷七百六十九",
        "paragraphs": [
            "佳人名莫愁，珠箔上花钩。清镜鸳鸯匣，新妆翡翠楼。",
            "捣衣明月夜，吹管白云秋。惟恨金吾子，年年向陇头。"
        ]
    },
    {
        "id": 37794,
        "title": "春女怨",
        "author": "朱绛",
        "volume": "卷七百六十九",
        "paragraphs": [
            "独坐纱窗刺绣迟，紫荆花下啭黄鹂。",
            "欲知无限伤春意，尽在停针不语时。"
        ]
    },
    {
        "id": 37795,
        "title": "失题",
        "author": "徐璧",
        "volume": "卷七百六十九",
        "paragraphs": [
            "双燕今朝至，何时发海滨。窥簷向人语，如道故乡春。"
        ]
    },
    {
        "id": 37796,
        "title": "催妆",
        "author": "徐安期",
        "volume": "卷七百六十九",
        "paragraphs": [
            "传闻烛下调红粉，明镜台前别作春。",
            "不须面上浑妆却，留著双眉待画人。"
        ]
    },
    {
        "id": 37797,
        "title": "隔壁闻奏伎",
        "author": "裴延",
        "volume": "卷七百六十九",
        "paragraphs": [
            "徒闻管弦切，不见舞腰回。赖有歌梁合，尘飞一半来。"
        ]
    },
    {
        "id": 37798,
        "title": "咏剪花",
        "author": "裴延",
        "volume": "卷七百六十九",
        "paragraphs": [
            "花寒未聚蝶，色艳已惊人。悬知陌上柳，应妒手中春。"
        ]
    },
    {
        "id": 37799,
        "title": "叹美人照镜",
        "author": "陈述",
        "volume": "卷七百六十九",
        "paragraphs": [
            "插花枝共动，含笑靥俱生。衫分两处色，钏响一边声。",
            "就中还妒影，恐夺可怜名。"
        ]
    },
    {
        "id": 37800,
        "title": "开缄怨",
        "author": "朱琳",
        "volume": "卷七百六十九",
        "paragraphs": [
            "夫婿边庭久，幽闺恨几重。玉琴知别日，金镜识愁容。",
            "懒寄云中服，慵开海上封。年年得衣惯，且试莫裁缝。"
        ]
    },
    {
        "id": 37801,
        "title": "杂言",
        "author": "谢陶",
        "volume": "卷七百六十九",
        "paragraphs": [
            "天不与人言，祸福能自至。水火虽活人，暂不得即死。",
            "蹈之焚斯须，凭之溺容易。水火与祸福，岂有先言耳。"
        ]
    },
    {
        "id": 37802,
        "title": "书事",
        "author": "何赞",
        "volume": "卷七百六十九",
        "paragraphs": [
            "果决生涯向路中，西投知己话从容。云遮剑阁三千里，",
            "到头须卜林泉隐，自愧无能继卧龙。"
        ]
    },
    {
        "id": 37803,
        "title": "雁塔",
        "author": "解彦融",
        "volume": "卷七百六十九",
        "paragraphs": [
            "峥嵘彻倒景，刻峭俯无地。勇进攀有缘，即崄恐迷坠。",
            "窅然丧五蕴，蠢尔怀万类。实际罔他寻，波罗必可致。",
            "南山缭上苑，祇树连岩翠。北斗临帝城，扶宫切太清。",
            "餐和裨日用，味道懿天明。绿野冷风浃，紫微佳气晶。",
            "驯禽演法要，忍草藉经行。本愿从兹适，方知物世轻。"
        ]
    }
]