[
    {
        "id": 14724,
        "title": "剡溪行却寄新别者",
        "author": "朱放",
        "paragraphs": [
            "潺湲寒溪上，自此成离别。回首望归人，移舟逢暮雪。",
            "频行识草树，渐老伤年发。唯有白云心，为向东山月。"
        ],
        "volume": "卷三百一十五"
    },
    {
        "id": 14725,
        "title": "九日陪刘中丞宴昌乐寺送梁廷评",
        "author": "朱放",
        "paragraphs": [
            "独坐三台妙，重阳百越间。水心观远俗，霜气入秋山。",
            "不弃遗簪旧，宁辞落帽还。仍闻西上客，咫尺谒天颜。"
        ],
        "volume": "卷三百一十五"
    },
    {
        "id": 14726,
        "title": "经故贺宾客镜湖道士观",
        "author": "朱放",
        "paragraphs": [
            "已得归乡里，逍遥一外臣。那随流水去，不待镜湖春。",
            "雪里登山屐，林间漉酒巾。空余道士观，谁是学仙人。"
        ],
        "volume": "卷三百一十五"
    },
    {
        "id": 14727,
        "title": "送著公归越",
        "author": "朱放",
        "paragraphs": [
            "谁能愁此别，到越会相逢。长忆云门寺，门前千万峰。",
            "石床埋积雪，山路倒枯松。莫学白道士，无人知去踪。"
        ],
        "volume": "卷三百一十五"
    },
    {
        "id": 14728,
        "title": "秣陵送客入京",
        "author": "朱放",
        "paragraphs": [
            "秣陵春已至，君去学归鸿。绿水琴声切，青袍草色同。",
            "鸟喧金谷树，花满洛阳宫。日日相思处，江边杨柳风。"
        ],
        "volume": "卷三百一十五"
    },
    {
        "id": 14729,
        "title": "灵门寺赠灵一上人",
        "author": "朱放",
        "paragraphs": [
            "所思劳旦夕，惆怅去湘东。禅客知何在，春山几处同。",
            "独行残雪里，相见暮云中。请住东林寺，弥年事远公。"
        ],
        "volume": "卷三百一十五"
    },
    {
        "id": 14730,
        "title": "江上送别",
        "author": "朱放",
        "paragraphs": [
            "浦边新见柳摇时，北客相逢只自悲。惆怅空知思后会，",
            "向夕孤城分首处，寂寥横笛为君吹。"
        ],
        "volume": "卷三百一十五"
    },
    {
        "id": 14731,
        "title": "归桐庐旧居寄严长史",
        "author": "朱放",
        "paragraphs": [
            "昨辞天子棹归舟，家在桐庐忆旧丘。三月暖时花竞发，",
            "或在醉中逢夜雪，怀贤应向剡川游。"
        ],
        "volume": "卷三百一十五"
    },
    {
        "id": 14732,
        "title": "竹",
        "author": "朱放",
        "paragraphs": [
            "青林何森然，沉沉独曙前。出墙同淅沥，开户满婵娟。",
            "箨卷初呈粉，苔侵乱上钱。疏中思水过，深处若山连。",
            "叠夜常栖露，清朝乍有蝉。砌阴迎缓策，簷翠对欹眠。",
            "迸笋双分箭，繁梢一向偏。月过惊散雪，风动极闻泉。",
            "幽谷添诗谱，高人欲制篇。萧萧意何恨，不独往湘川。"
        ],
        "volume": "卷三百一十五"
    },
    {
        "id": 14733,
        "title": "铜雀妓",
        "author": "朱放",
        "paragraphs": [
            "恨唱歌声咽，愁翻舞袖迟。西陵日欲暮，是妾断肠时。"
        ],
        "volume": "卷三百一十五"
    },
    {
        "id": 14734,
        "title": "毗陵留别",
        "author": "朱放",
        "paragraphs": [
            "别离非一处，此处最伤情。白发将春草，相随日日生。"
        ],
        "volume": "卷三百一十五"
    },
    {
        "id": 14735,
        "title": "题竹林寺",
        "author": "朱放",
        "paragraphs": [
            "岁月人间促，烟霞此地多。殷勤竹林寺，能得几回过。"
        ],
        "volume": "卷三百一十五"
    },
    {
        "id": 14736,
        "title": "答陆澧",
        "author": "朱放",
        "paragraphs": [
            "松叶堪为酒，春来酿几多。不辞山路远，踏雪也相过。"
        ],
        "volume": "卷三百一十五"
    },
    {
        "id": 14737,
        "title": "杨子津送人",
        "author": "朱放",
        "paragraphs": [
            "今朝杨子津，忽见五溪人。老病无余事，丹砂乞五斤。"
        ],
        "volume": "卷三百一十五"
    },
    {
        "id": 14738,
        "title": "山中谒皇甫曾",
        "author": "朱放",
        "paragraphs": [
            "寻源路已尽，笑入白云间。不解乘轺客，那知有此山。"
        ],
        "volume": "卷三百一十五"
    },
    {
        "id": 14739,
        "title": "剡山夜月",
        "author": "朱放",
        "paragraphs": [
            "月在沃洲山上，人归剡县溪边。",
            "漠漠黄花覆水，时时白鹭惊船。"
        ],
        "volume": "卷三百一十五"
    },
    {
        "id": 14740,
        "title": "九日与杨凝、崔淑期登江上山会有故不得往因赠之",
        "author": "朱放",
        "paragraphs": [
            "欲从携手登高去，一到门前意已无。",
            "那得更将头上发，学他年少插茱萸。"
        ],
        "volume": "卷三百一十五"
    },
    {
        "id": 14741,
        "title": "山中听子规",
        "author": "朱放",
        "paragraphs": [
            "幽人自爱山中宿，又近葛洪丹井西。",
            "窗中有个长松树，半夜子规来上啼。"
        ],
        "volume": "卷三百一十五"
    },
    {
        "id": 14742,
        "title": "乱后经淮阴岸",
        "author": "朱放",
        "paragraphs": [
            "荒村古岸谁家在，野水浮云处处愁。",
            "唯有河边衰柳树，蝉声相送到扬州。"
        ],
        "volume": "卷三百一十五"
    },
    {
        "id": 14743,
        "title": "送张山人",
        "author": "朱放",
        "paragraphs": [
            "知君住处足风烟，古寺荒村在眼前。",
            "便欲移家逐君去，唯愁未有买山钱。"
        ],
        "volume": "卷三百一十五"
    },
    {
        "id": 14744,
        "title": "别李季兰",
        "author": "朱放",
        "paragraphs": [
            "古岸新花开一枝，岸傍花下有分离。",
            "莫将罗袖拂花落，便是行人肠断时。"
        ],
        "volume": "卷三百一十五"
    },
    {
        "id": 14745,
        "title": "游石涧寺",
        "author": "朱放",
        "paragraphs": [
            "闻道幽深石涧寺，不逢流水亦难知。",
            "莫道山僧无伴侣，猕猴长在古松枝。"
        ],
        "volume": "卷三百一十五"
    },
    {
        "id": 14746,
        "title": "新安所居答相访人所居萧使君为制",
        "author": "朱放",
        "paragraphs": [
            "谢公见我多愁疾，为我开门对碧山。",
            "君若欲来看猿鸟，不须争把桂枝攀。"
        ],
        "volume": "卷三百一十五"
    },
    {
        "id": 14747,
        "title": "送魏校书",
        "author": "朱放",
        "paragraphs": [
            "长恨江南足别离，几回相送复相随。",
            "杨花撩乱扑流水，愁杀人行知不知。"
        ],
        "volume": "卷三百一十五"
    },
    {
        "id": 14748,
        "title": "送温台",
        "author": "朱放",
        "paragraphs": [
            "眇眇天涯君去时，浮云流水自相随。",
            "人生一世长如客，何必今朝是别离。"
        ],
        "volume": "卷三百一十五"
    },
    {
        "id": 14749,
        "title": "句",
        "author": "朱放",
        "paragraphs": [
            "爱彼云外人，求取涧底泉。",
            "风吹芭蕉拆，鸟啄梧桐落。。"
        ],
        "volume": "卷三百一十五"
    }
]