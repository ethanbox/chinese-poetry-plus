[
    {
        "id": 14648,
        "title": "宝剑篇",
        "author": "刘长川",
        "paragraphs": [
            "宝剑不可得，相逢几许难。今朝一度见，赤色照人寒。",
            "匣里星文动，环边月影残。自然神鬼伏，无事莫空弹。"
        ],
        "volume": "卷三百一十一"
    },
    {
        "id": 14649,
        "title": "将赴东都上李相公",
        "author": "刘长川",
        "paragraphs": [
            "四海兵初偃，平津阁正开。谁知大炉下，还有不然灰。"
        ],
        "volume": "卷三百一十一"
    },
    {
        "id": 14650,
        "title": "寄邢逸人",
        "author": "郑常",
        "paragraphs": [
            "羡君无外事，日与世情违。地僻人难到，溪深鸟自飞。",
            "儒衣荷叶老，野饭药苗肥。畴昔江湖意，而今忆共归。"
        ],
        "volume": "卷三百一十一"
    },
    {
        "id": 14651,
        "title": "送头陀上人赴庐山寺",
        "author": "郑常",
        "paragraphs": [
            "僧家无住著，早晚出东林。得道非真相，头陀是苦心。",
            "持斋山果熟，倚锡野云深。溪寺谁相待，香花与梵音。"
        ],
        "volume": "卷三百一十一"
    },
    {
        "id": 14652,
        "title": "谪居汉阳白沙口阻雨，因题驿亭",
        "author": "郑常",
        "paragraphs": [
            "汉阳无远近，见说过湓城。云雨经春客，江山几日程。",
            "终随鸥鸟去，只待海潮生。前路逢渔父，多惭问姓名。"
        ],
        "volume": "卷三百一十一"
    },
    {
        "id": 14653,
        "title": "穆陵路",
        "author": "陈存",
        "paragraphs": [
            "西游匣长剑，日暮湘楚间。歇马上秋草，逢人问故关。",
            "孤村绿塘水，旷野白云山。方念此中去，何时此路还。"
        ],
        "volume": "卷三百一十一"
    },
    {
        "id": 14654,
        "title": "清溪馆作",
        "author": "陈存",
        "paragraphs": [
            "指途清溪里，左右唯深林。云蔽望乡处，雨愁为客心。",
            "遇人多物役，听鸟时幽音。何必沧浪水，庶兹浣尘襟。"
        ],
        "volume": "卷三百一十一"
    },
    {
        "id": 14655,
        "title": "寓居武丁馆",
        "author": "陈存",
        "paragraphs": [
            "暑雨飘已过，凉飙触幽衿。虚馆无喧尘，绿槐多昼阴。",
            "俯视古苔积，仰聆早蝉吟。放卷一长想，闭门千里心。"
        ],
        "volume": "卷三百一十一"
    },
    {
        "id": 14656,
        "title": "楚州赠别周愿侍御",
        "author": "陈存",
        "paragraphs": [
            "漂泊楚水来，舍舟坐高馆。途穷在中路，孤征慕前伴。",
            "风雨一留宿，关山去欲懒。淮南木叶飞，夜闻广陵散。"
        ],
        "volume": "卷三百一十一"
    },
    {
        "id": 14657,
        "title": "送刘秀才南归",
        "author": "陈存",
        "paragraphs": [
            "鸟啼杨柳垂，此别千万里。古路入商山，春风去灞水。",
            "停车落日在，罢酒离人起。蓬户寄龙沙，送归情讵已。"
        ],
        "volume": "卷三百一十一"
    },
    {
        "id": 14658,
        "title": "丹阳作",
        "author": "陈存",
        "paragraphs": [
            "暂入新丰市，犹闻旧酒香。抱琴沽一醉，尽日卧垂杨。"
        ],
        "volume": "卷三百一十一"
    },
    {
        "id": 14659,
        "title": "早行",
        "author": "王观",
        "paragraphs": [
            "鸡唱催人起，又生前去愁。路明残月在，山露宿云收。",
            "村店烟火动，渔家灯烛幽。趋名与趋利，行役几时休。"
        ],
        "volume": "卷三百一十一"
    },
    {
        "id": 14660,
        "title": "赠营妓",
        "author": "崔瓘",
        "paragraphs": [
            "寒簷寂寂雨霏霏，候馆萧条烛烬微。",
            "只有今宵同此宴，翠娥佯醉欲先归。"
        ],
        "volume": "卷三百一十一"
    },
    {
        "id": 14661,
        "title": "酒席赋得匏瓢",
        "author": "郑审",
        "paragraphs": [
            "华阁与贤开，仙瓢自远来。幽林尝伴许，陋巷亦随回。",
            "挂影怜红壁，倾心向绿杯。何曾斟酌处，不使玉山颓。"
        ],
        "volume": "卷三百一十一"
    },
    {
        "id": 14662,
        "title": "奉使巡检两京路种果树事毕入秦因咏",
        "author": "郑审",
        "paragraphs": [
            "圣德周天壤，韶华满帝畿。九重承涣汗，千里树芳菲。",
            "陕塞余阴薄，关河旧色微。发生和气动，封植众心归。",
            "春露条应弱，秋霜果定肥。影移行子盖，香扑使臣衣。",
            "入径迷驰道，分行接禁闱。何当扈仙跸，攀折奉恩辉。"
        ],
        "volume": "卷三百一十一"
    },
    {
        "id": 14663,
        "title": "丹阳作",
        "author": "朱彬",
        "paragraphs": [
            "暂入新丰市，犹闻旧酒香。抱琴沽一醉，尽日卧垂杨。"
        ],
        "volume": "卷三百一十一"
    },
    {
        "id": 14664,
        "title": "采桑",
        "author": "李彦远",
        "paragraphs": [
            "采桑畏日高，不待春眠足。攀条有余态，那矜貌如玉。",
            "千金岂不赠，五马空踯躅。何以变真性，幽篁雪中绿。"
        ],
        "volume": "卷三百一十一"
    },
    {
        "id": 14665,
        "title": "章仇公席上咏真珠姬",
        "author": "范元凯",
        "paragraphs": [
            "神女初离碧玉阶，彤云犹拥牡丹鞋。",
            "应知子建怜罗袜，顾步裴回拾翠钗。"
        ],
        "volume": "卷三百一十一"
    }
]