[
    {
        "id": 2414,
        "title": "奉和圣制经孔子旧宅",
        "author": "张九龄",
        "paragraphs": [
            "孔门太山下，不见登封时。徒有先王法，今为明主思。",
            "恩加万乘幸，礼致一牢祠。旧宅千年外，光华空在兹。"
        ],
        "volume": "卷四十八"
    },
    {
        "id": 2415,
        "title": "奉和圣制次琼岳韵",
        "author": "张九龄",
        "paragraphs": [
            "山祇亦望幸，云雨见灵心。岳馆逢朝霁，关门解宿阴。",
            "咸京天上近，清渭日边临。我武因冬狩，何言是即禽。"
        ],
        "volume": "卷四十八"
    },
    {
        "id": 2416,
        "title": "奉和圣制送李尚书入蜀",
        "author": "张九龄",
        "paragraphs": [
            "眷言感忠义，何有间山川。徇节今如此，离情空复然。",
            "皇心在勤恤，德泽委昭宣。周月成功后，明年或劳还。"
        ],
        "volume": "卷四十八"
    },
    {
        "id": 2417,
        "title": "奉和圣制初出洛城",
        "author": "张九龄",
        "paragraphs": [
            "东土淹龙驾，西人望翠华。山川只询物，宫观岂为家。",
            "十月回星斗，千官捧日车。洛阳无怨思，巡幸更非赊。"
        ],
        "volume": "卷四十八"
    },
    {
        "id": 2418,
        "title": "奉和圣制途次陕州作",
        "author": "张九龄",
        "paragraphs": [
            "驰道当河陕，陈诗问国风。川原三晋别，襟带两京同。",
            "后殿函关尽，前旌阙塞通。行看洛阳陌，光景丽天中。"
        ],
        "volume": "卷四十八"
    },
    {
        "id": 2419,
        "title": "敕赐宁王池宴",
        "author": "张九龄",
        "paragraphs": [
            "贤王有池馆，明主赐春游。淑气林间发，恩光水上浮。",
            "徒惭和鼎地，终谢巨川舟。皇泽空如此，轻生莫可酬。"
        ],
        "volume": "卷四十八"
    },
    {
        "id": 2420,
        "title": "天津桥东旬宴得歌字韵",
        "author": "张九龄",
        "paragraphs": [
            "清洛象天河，东流形胜多。朝来逢宴喜，春尽却妍和。",
            "泉鲔欢时跃，林莺醉里歌。赐恩频若此，为乐奈人何。"
        ],
        "volume": "卷四十八"
    },
    {
        "id": 2421,
        "title": "上阳水窗旬宴得移字韵",
        "author": "张九龄",
        "paragraphs": [
            "河汉非应到，汀洲忽在斯。仍逢帝乐下，如逐海槎窥。",
            "春赏时将换，皇恩岁不移。今朝游宴所，莫比天泉池。"
        ],
        "volume": "卷四十八"
    },
    {
        "id": 2422,
        "title": "折杨柳",
        "author": "张九龄",
        "paragraphs": [
            "纤纤折杨柳，持此寄情人。一枝何足贵，怜是故园春。",
            "迟景那能久，芳菲不及新。更愁征戍客，容鬓老边尘。"
        ],
        "volume": "卷四十八"
    },
    {
        "id": 2423,
        "title": "剪彩",
        "author": "张九龄",
        "paragraphs": [
            "姹女矜容色，为花不让春。既争芳意早，谁待物华真。",
            "叶作参差发，枝从点缀新。自然无限态，长在艳阳晨。"
        ],
        "volume": "卷四十八"
    },
    {
        "id": 2424,
        "title": "和崔黄门寓直夜听蝉之作",
        "author": "张九龄",
        "paragraphs": [
            "蝉嘶玉树枝，向夕惠风吹。幸入连宵听，应缘饮露知。",
            "思深秋欲近，声静夜相宜。不是黄金饰，清香徒尔为。"
        ],
        "volume": "卷四十八"
    },
    {
        "id": 2425,
        "title": "和姚令公从幸温汤喜雪",
        "author": "张九龄",
        "paragraphs": [
            "万乘飞黄马，千金狐白裘。正逢银霰积，如向玉京游。",
            "瑞色铺驰道，花文拂彩旒。还闻吉甫颂，不共郢歌俦。"
        ],
        "volume": "卷四十八"
    },
    {
        "id": 2426,
        "title": "立春日晨起对积雪",
        "author": "张九龄",
        "paragraphs": [
            "忽对林亭雪，瑶华处处开。今年迎气始，昨夜伴春回。",
            "玉润窗前竹，花繁院里梅。东郊斋祭所，应见五神来。"
        ],
        "volume": "卷四十八"
    },
    {
        "id": 2427,
        "title": "三月三日申王园亭宴集",
        "author": "张九龄",
        "paragraphs": [
            "稽亭追往事，睢苑胜前闻。飞阁凌芳树，华池落彩云。",
            "藉草人留酌，衔花鸟赴群。向来同赏处，惟恨碧林曛。"
        ],
        "volume": "卷四十八"
    },
    {
        "id": 2428,
        "title": "三月三日登龙山",
        "author": "张九龄",
        "paragraphs": [
            "伊川与灞津，今日祓除人。岂似龙山上，还同湘水滨。",
            "衰颜忧更老，淑景望非春。禊饮岂吾事，聊将偶俗尘。"
        ],
        "volume": "卷四十八"
    },
    {
        "id": 2429,
        "title": "和王司马折梅寄京邑昆弟",
        "author": "张九龄",
        "paragraphs": [
            "离别念同嬉，芬荣欲共持。独攀南国树，遥寄北风时。",
            "林惜迎春早，花愁去日迟。还闻折梅处，更有棣华诗。"
        ],
        "volume": "卷四十八"
    },
    {
        "id": 2430,
        "title": "晚霁登王六东阁",
        "author": "张九龄",
        "paragraphs": [
            "试上江楼望，初逢山雨晴。连空青嶂合，向晚白云生。",
            "彼美要殊观，萧条见远情。情来不可极，日暮水流清。"
        ],
        "volume": "卷四十八"
    },
    {
        "id": 2431,
        "title": "苏侍郎紫薇庭各赋一物得芍药",
        "author": "张九龄",
        "paragraphs": [
            "仙禁生红药，微芳不自持。幸因清切地，还遇艳阳时。",
            "名见桐君箓，香闻郑国诗。孤根若可用，非直爱华滋。"
        ],
        "volume": "卷四十八"
    },
    {
        "id": 2432,
        "title": "和黄门卢侍御咏竹",
        "author": "张九龄",
        "paragraphs": [
            "清切紫庭垂，葳蕤防露枝。色无玄月变，声有惠风吹。",
            "高节人相重，虚心世所知。凤凰佳可食，一去一来仪。"
        ],
        "volume": "卷四十八"
    },
    {
        "id": 2433,
        "title": "和韦尚书答梓州兄南亭宴集",
        "author": "张九龄",
        "paragraphs": [
            "棠棣闻余兴，乌衣有旧游。门前杜城陌，池上曲江流。",
            "暇日尝繁会，清风咏阻修。始知西峙岳，同气此相求。"
        ],
        "volume": "卷四十八"
    },
    {
        "id": 2434,
        "title": "答陈拾遗赠竹簪",
        "author": "张九龄",
        "paragraphs": [
            "与君尝此志，因物复知心。遗我龙钟节，非无玳瑁簪。",
            "幽素宜相重，雕华岂所任。为君安首饰，怀此代兼金。"
        ],
        "volume": "卷四十八"
    },
    {
        "id": 2435,
        "title": "赠澧阳韦明府",
        "author": "张九龄",
        "paragraphs": [
            "君有百炼刃，堪断七重犀。谁开太阿匣，持割武城鸡。",
            "竟与尚书佩，遥应天子提。何时遇操宰，当使玉如泥。"
        ],
        "volume": "卷四十八"
    },
    {
        "id": 2436,
        "title": "在洪州答綦毋学士",
        "author": "张九龄",
        "paragraphs": [
            "旬雨不愆期，由来自若时。尔无言郡政，吾岂欲天欺。",
            "常念涓尘益，惟欢草树滋。课成非所拟，人望在东菑。"
        ],
        "volume": "卷四十八"
    },
    {
        "id": 2437,
        "title": "酬王六霁后书怀见示",
        "author": "张九龄",
        "paragraphs": [
            "云雨俱行罢，江天已洞开。炎氛霁后灭，边绪望中来。",
            "作骥君垂耳，为鱼我曝鳃。更怜湘水赋，还是洛阳才。"
        ],
        "volume": "卷四十八"
    },
    {
        "id": 2438,
        "title": "酬王六寒朝见诒",
        "author": "张九龄",
        "paragraphs": [
            "贾生流寓日，扬子寂寥时。在物多相背，唯君独见思。",
            "渔为江上曲，雪作郢中词。忽枉兼金讯，长怀伐木诗。"
        ],
        "volume": "卷四十八"
    },
    {
        "id": 2439,
        "title": "林亭咏",
        "author": "张九龄",
        "paragraphs": [
            "穿筑非求丽，幽闲欲寄情。偶怀因壤石，真意在蓬瀛。",
            "苔益山文古，池添竹气清。从兹果萧散，无事亦无营。"
        ],
        "volume": "卷四十八"
    },
    {
        "id": 2440,
        "title": "晨出郡舍林下",
        "author": "张九龄",
        "paragraphs": [
            "晨兴步北林，萧散一开襟。复见林上月，娟娟犹未沉。",
            "片云自孤远，丛筱亦清深。无事由来贵，方知物外心。"
        ],
        "volume": "卷四十八"
    },
    {
        "id": 2441,
        "title": "园中时蔬尽皆锄理唯秋兰数本委而不顾彼虽一物有足悲者遂赋二章",
        "author": "张九龄",
        "paragraphs": [
            "场藿已成岁，园葵亦向阳。兰时独不偶，露节渐无芳。",
            "旨异菁为蓄，甘非蔗有浆。人多利一饱，谁复惜馨香。",
            "幸得不锄去，孤苗守旧根。无心羡旨蓄，岂欲近名园。",
            "遇赏宁充佩，为生莫碍门。幽林芳意在，非是为人论。"
        ],
        "volume": "卷四十八"
    },
    {
        "id": 2442,
        "title": "林亭寓言",
        "author": "张九龄",
        "paragraphs": [
            "林居逢岁晏，遇物使情多。蘅茝不时与，芬荣奈汝何。",
            "更怜篱下菊，无如松上萝。因依自有命，非是隔阳和。"
        ],
        "volume": "卷四十八"
    },
    {
        "id": 2443,
        "title": "送使广州",
        "author": "张九龄",
        "paragraphs": [
            "家在湘源住，君今海峤行。经过正中道，相送倍为情。",
            "心逐书邮去，形随世网婴。因声谢远别，缘义不缘名。"
        ],
        "volume": "卷四十八"
    },
    {
        "id": 2444,
        "title": "送姚评事入蜀各赋一物得卜肆",
        "author": "张九龄",
        "paragraphs": [
            "蜀严化已久，沉冥空所思。尝闻卖卜处，犹忆下帘时。",
            "驱传应经此，怀贤倘问之。归来说往事，历历偶心期。"
        ],
        "volume": "卷四十八"
    },
    {
        "id": 2445,
        "title": "送窦校书见饯得云中辨江树",
        "author": "张九龄",
        "paragraphs": [
            "江水天连色，无涯净野氛。微明岸傍树，凌乱渚前云。",
            "举棹形徐转，登舻意渐分。渺茫从此去，空复惜离群。"
        ],
        "volume": "卷四十八"
    },
    {
        "id": 2446,
        "title": "饯王司马入计同用洲字",
        "author": "张九龄",
        "paragraphs": [
            "元僚行上计，举饯出林丘。忽望题舆远，空思解榻游。",
            "别筵铺柳岸，征棹倚芦洲。独叹湘江水，朝宗向北流。"
        ],
        "volume": "卷四十八"
    },
    {
        "id": 2447,
        "title": "东湖临泛饯王司马",
        "author": "张九龄",
        "paragraphs": [
            "南土秋虽半，东湖草未黄。聊乘风日好，来泛芰荷香。",
            "兰棹无劳速，菱歌不厌长。忽怀京洛去，难与共清光。"
        ],
        "volume": "卷四十八"
    },
    {
        "id": 2448,
        "title": "饯济阴梁明府各探一物得荷叶",
        "author": "张九龄",
        "paragraphs": [
            "荷叶生幽渚，芳华信在兹。朝朝空此地，采采欲因谁。",
            "但恐星霜改，还将蒲稗衰。怀君美人别，聊以赠心期。"
        ],
        "volume": "卷四十八"
    },
    {
        "id": 2449,
        "title": "饯陈学士还江南同用征字",
        "author": "张九龄",
        "paragraphs": [
            "荷𦰏旋江澳，衔杯饯霸陵。别前林鸟息，归处海烟凝。",
            "风土乡情接，云山客念凭。圣朝岩穴选，应待鹤书征。"
        ],
        "volume": "卷四十八"
    },
    {
        "id": 2450,
        "title": "通化门外送别",
        "author": "张九龄",
        "paragraphs": [
            "屡别容华改，长愁意绪微。义将私爱隔，情与故人归。",
            "薄宦无时赏，劳生有事机。离魂今夕梦，先绕旧林飞。"
        ],
        "volume": "卷四十八"
    },
    {
        "id": 2451,
        "title": "送杨道士往天台",
        "author": "张九龄",
        "paragraphs": [
            "鬼谷还成道，天台去学仙。行应松子化，留与世人传。",
            "此地烟波远，何时羽驾旋。当须一把袂，城郭共依然。"
        ],
        "volume": "卷四十八"
    },
    {
        "id": 2452,
        "title": "送杨府李功曹",
        "author": "张九龄",
        "paragraphs": [
            "平生属良友，结绶望光辉。何知人事拙，相与宦情非。",
            "别路穿林尽，征帆际海归。居然已多意，况复两乡违。"
        ],
        "volume": "卷四十八"
    },
    {
        "id": 2453,
        "title": "送宛句赵少府",
        "author": "张九龄",
        "paragraphs": [
            "解巾行作吏，尊酒谢离居。修竹含清景，华池澹碧虚。",
            "地将幽兴惬，人与旧游疏。林下纷相送，多逢长者车。"
        ],
        "volume": "卷四十八"
    },
    {
        "id": 2454,
        "title": "送韦城李少府",
        "author": "张九龄",
        "paragraphs": [
            "送客南昌尉，离亭西候春。野花看欲尽，林鸟听犹新。",
            "别酒青门路，归轩白马津。相知无远近，万里尚为邻。"
        ],
        "volume": "卷四十八"
    },
    {
        "id": 2455,
        "title": "送苏主簿赴偃师",
        "author": "张九龄",
        "paragraphs": [
            "我与文雄别，胡然邑吏归。贤人安下位，鸷鸟欲卑飞。",
            "激节轻华冕，移官殉彩衣。羡君行乐处，从此拜庭闱。"
        ],
        "volume": "卷四十八"
    },
    {
        "id": 2456,
        "title": "送广州周判官",
        "author": "张九龄",
        "paragraphs": [
            "海郡雄蛮落，津亭壮越台。城隅百雉映，水曲万家开。",
            "里树桄榔出，时禽翡翠来。观风犹未尽，早晚使车回。"
        ],
        "volume": "卷四十八"
    },
    {
        "id": 2457,
        "title": "郡江南上别孙侍御",
        "author": "张九龄",
        "paragraphs": [
            "云嶂天涯尽，川途海县穷。何言此地僻，忽与故人同。",
            "身负邦君弩，情纡御史骢。王程不我驻，离思逐秋风。"
        ],
        "volume": "卷四十八"
    },
    {
        "id": 2458,
        "title": "道逢北使题赠京邑亲知",
        "author": "张九龄",
        "paragraphs": [
            "征骖稍靡靡，去国方迟迟。路绕南登岸，情摇北上旗。",
            "故人怜别日，旅雁逐归时。岁晏无芳草，将何寄所思。"
        ],
        "volume": "卷四十八"
    },
    {
        "id": 2459,
        "title": "江上使风呈裴宣州耀卿",
        "author": "张九龄",
        "paragraphs": [
            "江路与天连，风帆何淼然。遥林浪出没，孤舫鸟联翩。",
            "常爱千钧重，深思万事捐。报恩非徇禄，还逐贾人船。"
        ],
        "volume": "卷四十八"
    },
    {
        "id": 2460,
        "title": "溪行寄王震",
        "author": "张九龄",
        "paragraphs": [
            "山气朝来爽，溪流日向清。远心何处惬，闲棹此中行。",
            "丛桂林间待，群鸥水上迎。徒然适我愿，幽独为谁情。"
        ],
        "volume": "卷四十八"
    },
    {
        "id": 2461,
        "title": "自豫章南还江上作",
        "author": "张九龄",
        "paragraphs": [
            "归去南江水，磷磷见底清。转逢空阔处，聊洗滞留情。",
            "浦树遥如待，江鸥近若迎。津途别有趣，况乃濯吾缨。"
        ],
        "volume": "卷四十八"
    },
    {
        "id": 2462,
        "title": "将至岳阳有怀赵二",
        "author": "张九龄",
        "paragraphs": [
            "湘岸多深林，青冥昼结阴。独无谢客赏，况复贾生心。",
            "草色虽云发，天光或未临。江潭非所遇，为尔白头吟。"
        ],
        "volume": "卷四十八"
    },
    {
        "id": 2463,
        "title": "使还湘水",
        "author": "张九龄",
        "paragraphs": [
            "归舟宛何处，正值楚江平。夕逗烟村宿，朝缘浦树行。",
            "于役已弥岁，言旋今惬情。乡郊尚千里，流目夏云生。"
        ],
        "volume": "卷四十八"
    },
    {
        "id": 2464,
        "title": "初发道中寄远",
        "author": "张九龄",
        "paragraphs": [
            "日夜乡山远，秋风复此时。旧闻胡马思，今听楚猿悲。",
            "念别朝昏苦，怀归岁月迟。壮图空不息，常恐发如丝。"
        ],
        "volume": "卷四十八"
    },
    {
        "id": 2465,
        "title": "自湘水南行",
        "author": "张九龄",
        "paragraphs": [
            "落日催行舫，逶迤洲渚间。虽云有物役，乘此更休闲。",
            "暝色生前浦，清晖发近山。中流澹容与，唯爱鸟飞还。"
        ],
        "volume": "卷四十八"
    },
    {
        "id": 2466,
        "title": "初入湘中有喜",
        "author": "张九龄",
        "paragraphs": [
            "征鞍穷郢路，归棹入湘流。望鸟唯贪疾，闻猿亦罢愁。",
            "两边枫作岸，数处橘为洲。却记从来意，翻疑梦里游。"
        ],
        "volume": "卷四十八"
    },
    {
        "id": 2467,
        "title": "耒阳溪夜行",
        "author": "张九龄",
        "paragraphs": [
            "乘夕棹归舟，缘源路转幽。月明看岭树，风静听溪流。",
            "岚气船间入，霜华衣上浮。猿声虽此夜，不是别家愁。"
        ],
        "volume": "卷四十八"
    },
    {
        "id": 2468,
        "title": "江上",
        "author": "张九龄",
        "paragraphs": [
            "长林何缭绕，远水复悠悠。尽日余无见，为心那不愁。",
            "忆将亲爱别，行为主恩酬。感激空如此，芳时屡已遒。"
        ],
        "volume": "卷四十八"
    },
    {
        "id": 2469,
        "title": "自彭蠡湖初入江",
        "author": "张九龄",
        "paragraphs": [
            "江岫殊空阔，云烟处处浮。上来群噪鸟，中去独行舟。",
            "牢落谁相顾，逶迤日自愁。更将心问影，于役复何求。"
        ],
        "volume": "卷四十八"
    },
    {
        "id": 2470,
        "title": "赴使泷峡",
        "author": "张九龄",
        "paragraphs": [
            "溪路日幽深，寒空入两嵚。霜清百丈水，风落万重林。",
            "夕鸟联归翼，秋猿断去心。别离多远思，况乃岁方阴。"
        ],
        "volume": "卷四十八"
    },
    {
        "id": 2471,
        "title": "湖口望庐山瀑布泉",
        "author": "张九龄",
        "paragraphs": [
            "万丈洪泉落，迢迢半紫氛。奔飞流杂树，洒落出重云。",
            "日照虹蜺似，天清风雨闻。灵山多秀色，空水共氤氲。"
        ],
        "volume": "卷四十八"
    },
    {
        "id": 2472,
        "title": "浈阳峡",
        "author": "张九龄",
        "paragraphs": [
            "行舟傍越岑，窈窕越溪深。水暗先秋冷，山晴当昼阴。",
            "重林间五色，对壁耸千寻。惜此生遐远，谁知造化心。"
        ],
        "volume": "卷四十八"
    },
    {
        "id": 2473,
        "title": "使至广州",
        "author": "张九龄",
        "paragraphs": [
            "昔年尝不调，兹地亦邅回。本谓双凫少，何知驷马来。",
            "人非汉使橐，郡是越王台。去去虽殊事，山川长在哉。"
        ],
        "volume": "卷四十八"
    },
    {
        "id": 2474,
        "title": "春江晚景",
        "author": "张九龄",
        "paragraphs": [
            "江林多秀发，云日复相鲜。征路那逢此，春心益渺然。",
            "兴来只自得，佳气莫能传。薄暮津亭下，余花满客船。"
        ],
        "volume": "卷四十八"
    },
    {
        "id": 2475,
        "title": "与王六履震广州津亭晓望",
        "author": "张九龄",
        "paragraphs": [
            "明发临前渚，寒来净远空。水纹天上碧，日气海边红。",
            "景物纷为异，人情赖此同。乘槎自有适，非欲破长风。"
        ],
        "volume": "卷四十八"
    },
    {
        "id": 2476,
        "title": "初发曲江溪中",
        "author": "张九龄",
        "paragraphs": [
            "溪流清且深，松石复阴临。正尔可嘉处，胡为无赏心。",
            "我由不忍别，物亦有缘侵。自匪常行迈，谁能知此音。"
        ],
        "volume": "卷四十八"
    },
    {
        "id": 2477,
        "title": "旅宿淮阳亭口号",
        "author": "张九龄",
        "paragraphs": [
            "日暮荒亭上，悠悠旅思多。故乡临桂水，今夜渺星河。",
            "暗草霜华发，空亭雁影过。兴来谁与晤，劳者自为歌。"
        ],
        "volume": "卷四十八"
    },
    {
        "id": 2478,
        "title": "望月怀远",
        "author": "张九龄",
        "paragraphs": [
            "海上生明月，天涯共此时。情人怨遥夜，竟夕起相思。",
            "灭烛怜光满，披衣觉露滋。不堪盈手赠，还寝梦佳期。"
        ],
        "volume": "卷四十八"
    },
    {
        "id": 2479,
        "title": "秋夕望月",
        "author": "张九龄",
        "paragraphs": [
            "清迥江城月，流光万里同。所思如梦里，相望在庭中。",
            "皎洁青苔露，萧条黄叶风。含情不得语，频使桂华空。"
        ],
        "volume": "卷四十八"
    },
    {
        "id": 2480,
        "title": "咏燕",
        "author": "张九龄",
        "paragraphs": [
            "海燕何微眇，乘春亦暂来。岂知泥滓贱，只见玉堂开。",
            "绣户时双入，华轩日几回。无心与物竞，鹰隼莫相猜。"
        ],
        "volume": "卷四十八"
    },
    {
        "id": 2481,
        "title": "故刑部李尚书荆谷山集会",
        "author": "张九龄",
        "paragraphs": [
            "尝闻继老聃，身退道弥耽。结宇倚青壁，疏泉喷碧潭。",
            "苔石随人古，烟花寄酒酣。山光纷向夕，归兴杜城南。"
        ],
        "volume": "卷四十八"
    },
    {
        "id": 2482,
        "title": "戏题春意",
        "author": "张九龄",
        "paragraphs": [
            "一作江南守，江林三四春。相鸣不及鸟，相乐喜关人。",
            "日守朱丝直，年催华发新。淮阳只有卧，持此度芳辰。"
        ],
        "volume": "卷四十八"
    },
    {
        "id": 2483,
        "title": "庭梅咏",
        "author": "张九龄",
        "paragraphs": [
            "芳意何能早，孤荣亦自危。更怜花蒂弱，不受岁寒移。",
            "朝雪那相妒，阴风已屡吹。馨香虽尚尔，飘荡复谁知。"
        ],
        "volume": "卷四十八"
    },
    {
        "id": 2484,
        "title": "听筝",
        "author": "张九龄",
        "paragraphs": [
            "端居正无绪，那复发秦筝。纤指传新意，繁弦起怨情。",
            "悠扬思欲绝，掩抑态还生。岂是声能感，人心自不平。"
        ],
        "volume": "卷四十八"
    },
    {
        "id": 2485,
        "title": "初秋忆金均两弟",
        "author": "张九龄",
        "paragraphs": [
            "江渚秋风至，他乡离别心。孤云愁自远，一叶感何深。",
            "忧喜尝同域，飞鸣忽异林。青山西北望，堪作白头吟。"
        ],
        "volume": "卷四十八"
    },
    {
        "id": 2486,
        "title": "秋怀",
        "author": "张九龄",
        "paragraphs": [
            "感惜芳时换，谁知客思悬。忆随鸿向暖，愁学马思边。",
            "留滞机还息，纷拏网自牵。东南起归望，何处是江天。"
        ],
        "volume": "卷四十八"
    },
    {
        "id": 2487,
        "title": "故刑部李尚书挽词三首",
        "author": "张九龄",
        "paragraphs": [
            "仙宗出赵北，相业起山东。明德尝为礼，嘉谋屡作忠。",
            "论经白虎殿，献赋甘泉宫。与善今何在，苍生望已空。",
            "宿昔三台践，荣华驷马归。印从青琐拜，翰入紫宸挥。",
            "题剑恩方重，藏舟事已非。龙门不可望，感激涕沾衣。",
            "永叹常山宝，沉埋京兆阡。同盟会五月，华表记千年。",
            "渺漫野中草，微茫空里烟。共悲人事绝，唯对杜陵田。"
        ],
        "volume": "卷四十八"
    },
    {
        "id": 2488,
        "title": "故徐州刺史赠吏部侍郎苏公挽歌词三首",
        "author": "张九龄",
        "paragraphs": [
            "韦玄方继相，荀爽复齐名。在贵兼天爵，能贤出世卿。",
            "学闻金马诏，神见玉人清。藏壑今如此，为山遂不成。",
            "相如只谢病，子敬忽云亡。岂悟瑶台雪，分雕玉树行。",
            "清规留草议，故事在封章。本谓山公启，而今殁始扬。",
            "返葬长安陌，秋风箫鼓悲。奈何相送者，不是平生时。",
            "寒影催年急，哀歌助晚迟。宁知建旟罢，丹旐向京师。"
        ],
        "volume": "卷四十八"
    },
    {
        "id": 2489,
        "title": "故荥阳君苏氏挽歌词三首",
        "author": "张九龄",
        "paragraphs": [
            "门绪公侯列，嫔风诗礼行。松萝方有寄，桃李忽无成。",
            "剑去双龙别，雏哀九凤鸣。何言峄山树，还似半心生。",
            "永叹芳魂断，行看草露滋。二宗荣盛日，千古别离时。",
            "竟罢生刍赠，空留画扇悲。容车候晓发，何岁是归期。",
            "缟服纷相送，玄扃翳不开。更悲泉火灭，徒见柳车回。",
            "旧室容衣奠，新茔拱树栽。唯应月照簟，潘岳此时哀。"
        ],
        "volume": "卷四十八"
    },
    {
        "id": 2490,
        "title": "眉州康司马挽歌词",
        "author": "张九龄",
        "paragraphs": [
            "家受专门学，人称入室贤。刘桢徒有气，管辂独无年。",
            "谪去长沙国，魂归京兆阡。从兹匣中剑，埋没罢冲天。"
        ],
        "volume": "卷四十八"
    },
    {
        "id": 2491,
        "title": "奉和圣制早发三乡山行",
        "author": "张九龄",
        "paragraphs": [
            "羽卫森森西向秦，山川历历在清晨。晴云稍卷寒岩树，",
            "遗贤一一皆羁致，犹欲高深访隐沦。"
        ],
        "volume": "卷四十八"
    },
    {
        "id": 2492,
        "title": "奉和圣制龙池篇",
        "author": "张九龄",
        "paragraphs": [
            "天启神龙生碧泉，泉水灵源浸迤延。飞龙已向珠潭出，",
            "我后元符从此得，方为万岁寿图川。"
        ],
        "volume": "卷四十八"
    }
]