[
    {
        "id": 533,
        "title": "郊庙歌辞：享太庙乐章：永和",
        "author": "不详",
        "paragraphs": [
            "于穆烈祖，弘此丕基。永言配命，子孙保之。",
            "百神既洽，万国在兹。是用孝享，神其格思。"
        ],
        "volume": "卷一十三"
    },
    {
        "id": 534,
        "title": "郊庙歌辞：享太庙乐章：肃和",
        "author": "不详",
        "paragraphs": [
            "大哉至德，允兹明圣。格于上下，聿遵诚敬。",
            "嘉乐斯登，鸣球以咏。神其降止，式隆景命。"
        ],
        "volume": "卷一十三"
    },
    {
        "id": 535,
        "title": "郊庙歌辞：享太庙乐章：雍和",
        "author": "不详",
        "paragraphs": [
            "崇兹享祀，诚敬兼至。乐以感灵，礼以昭事。",
            "粢盛咸絜，牲牷孔备。永言孝思，庶几不匮。"
        ],
        "volume": "卷一十三"
    },
    {
        "id": 536,
        "title": "郊庙歌辞：享太庙乐章：长发舞",
        "author": "不详",
        "paragraphs": [
            "睿哲维唐，长发其祥。帝命斯佑，王业克昌。",
            "配天载德，就日重光。本支百代，申锡无疆。"
        ],
        "volume": "卷一十三"
    },
    {
        "id": 537,
        "title": "郊庙歌辞：享太庙乐章：大基舞",
        "author": "不详",
        "paragraphs": [
            "猗与祖业，皇矣帝先。翦商德厚，封唐庆延。",
            "在姬犹稷，方晋喻宣。基我鼎运，于万斯年。"
        ],
        "volume": "卷一十三"
    },
    {
        "id": 538,
        "title": "郊庙歌辞：享太庙乐章：大成舞",
        "author": "不详",
        "paragraphs": [
            "周称王季，晋美帝文。明明盛德，穆穆齐芬。",
            "藏用四履，屈道三分。铿锵钟石，载纪鸿勋。"
        ],
        "volume": "卷一十三"
    },
    {
        "id": 539,
        "title": "郊庙歌辞：享太庙乐章：大明舞",
        "author": "不详",
        "paragraphs": [
            "五纪更运，三正递升。勋华既没，禹汤勃兴。",
            "神武命代，灵眷是膺。望云彰德，察纬告征。",
            "上纽天维，下安地轴。征师涿野，万国咸服。",
            "偃伯灵台，九官允穆。殊域委赆，怀生介福。",
            "大礼既饰，大乐已和。黑章扰囿，赤字浮河。",
            "功宣载籍，德被咏歌。克昌厥后，百禄是荷。"
        ],
        "volume": "卷一十三"
    },
    {
        "id": 540,
        "title": "郊庙歌辞：享太庙乐章：寿和",
        "author": "不详",
        "paragraphs": [
            "八音斯奏，三献毕陈。宝祚惟永，晖光日新。"
        ],
        "volume": "卷一十三"
    },
    {
        "id": 541,
        "title": "郊庙歌辞：享太庙乐章：舒和",
        "author": "不详",
        "paragraphs": [
            "圣敬通神光七庙，灵心荐祚和万方。",
            "严禋克配鸿基远，明德惟馨凤历昌。"
        ],
        "volume": "卷一十三"
    },
    {
        "id": 542,
        "title": "郊庙歌辞：享太庙乐章：雍和",
        "author": "不详",
        "paragraphs": [
            "于穆清庙，聿修严祀。四县载陈，三献斯止。",
            "笾豆彻荐，人祇介祉。神维格思，锡祚不已。"
        ],
        "volume": "卷一十三"
    },
    {
        "id": 543,
        "title": "郊庙歌辞：享太庙乐章：永和",
        "author": "不详",
        "paragraphs": [
            "肃肃清祀，烝烝孝思。荐享昭备，虔恭在兹。",
            "雍歌彻俎，祝嘏陈辞。用光武志，永固鸿基。"
        ],
        "volume": "卷一十三"
    },
    {
        "id": 544,
        "title": "郊庙歌辞：享太庙乐章：崇德舞",
        "author": "不详",
        "paragraphs": [
            "五运改卜，千龄启圣。彤云晓聚，黄星夜映。",
            "叶阐珠囊，基开玉镜。下临万宇，上齐七政。",
            "雾开三象，尘清九服。海溓星晖，远安迩肃。",
            "天地交泰，华夷辑睦。翔泳归仁，中外禔福。",
            "绩逾黜夏，勋高翦商。武陈七德，刑设三章。",
            "祥禽巢阁，仁兽游梁。卜年惟永，景福无疆。"
        ],
        "volume": "卷一十三"
    },
    {
        "id": 545,
        "title": "郊庙歌辞：享太庙乐章：钧天舞",
        "author": "不详",
        "paragraphs": [
            "承天抚箓，纂圣登皇。遐清万宇，仰协三光。",
            "功成日用，道济时康。璇图载永，宝历斯昌。",
            "日月扬晖，烟云烂色。河岳修贡，神祇效职。",
            "舜风攸偃，尧曦先就。睿感通寰，孝思浃宙。",
            "奉扬先德，虔遵曩狩。展义天扃，飞英云岫。",
            "化逸王表，神凝帝先。乘云厌俗，驭日登玄。"
        ],
        "volume": "卷一十三"
    },
    {
        "id": 546,
        "title": "郊庙歌辞：享太庙乐章：太和舞",
        "author": "不详",
        "paragraphs": [
            "广乐既备，嘉荐既新。述先惟德，孝飨惟亲。",
            "七献具举，五齐毕陈。锡兹祚福，于万斯春。"
        ],
        "volume": "卷一十三"
    },
    {
        "id": 547,
        "title": "郊庙歌辞：享太庙乐章：景云舞",
        "author": "不详",
        "paragraphs": [
            "惟睿作圣，惟圣登皇。精感耀魄，时膺会昌。",
            "舜惭大孝，尧推让王。能事斯极，振古谁方。",
            "文明履运，车书同轨。巍巍赫赫，尽善尽美。",
            "衢室凝旒，大庭端扆。释负之寄，事光复子。",
            "脱屣高天，登遐上玄。龙湖超忽，象野芊绵。",
            "游衣复道，荐果初年。新庙奕奕，明德配天。"
        ],
        "volume": "卷一十三"
    },
    {
        "id": 548,
        "title": "郊庙歌辞：享太庙乐章：光大舞",
        "author": "不详",
        "paragraphs": [
            "大业龙祉，徽音骏尊。潜居皇德，赫嗣天昆。",
            "展仪宗祖，重诚孝孙。春秋无极，享奏存存。"
        ],
        "volume": "卷一十三"
    },
    {
        "id": 549,
        "title": "郊庙歌辞：享太庙乐章：迎神",
        "author": "不详",
        "paragraphs": [
            "七庙观德，百灵攸仰。俗荷财成，物资含养。",
            "道光执契，化笼提象。肃肃雍雍，神其来飨。"
        ],
        "volume": "卷一十三"
    },
    {
        "id": 550,
        "title": "郊庙歌辞：享太庙乐章：金奏",
        "author": "不详",
        "paragraphs": [
            "肃肃清庙，巍巍盛唐。配天立极，累圣重光。",
            "乐和管磬，礼备烝尝。永惟来格，降福无疆。"
        ],
        "volume": "卷一十三"
    },
    {
        "id": 551,
        "title": "郊庙歌辞：享太庙乐章：送神",
        "author": "不详",
        "paragraphs": [
            "五声备奏，三献终祠。车移凤辇，旆转虹旗。",
            "礼周笾豆，诚效虔祗。皇灵徙跸，簪绅拜辞。"
        ],
        "volume": "卷一十三"
    },
    {
        "id": 552,
        "title": "郊庙歌辞：武后享清庙乐章十首：第一",
        "author": "不详",
        "paragraphs": [
            "建清庙，赞玄功。择吉日，展禋宗。",
            "乐已变，礼方崇。望神驾，降仙宫。"
        ],
        "volume": "卷一十三"
    },
    {
        "id": 553,
        "title": "郊庙歌辞：武后享清庙乐章十首：第二",
        "author": "不详",
        "paragraphs": [
            "隆周创业，宝命惟新。敬宗茂典，爰表虔禋。",
            "声明已备，文物斯陈。肃容如在，恳志方申。"
        ],
        "volume": "卷一十三"
    },
    {
        "id": 554,
        "title": "郊庙歌辞：武后享清庙乐章十首：第三登歌",
        "author": "不详",
        "paragraphs": [
            "肃敷大礼，上谒尊灵。敬陈筐币，载表丹诚。"
        ],
        "volume": "卷一十三"
    },
    {
        "id": 555,
        "title": "郊庙歌辞：武后享清庙乐章十首：第四迎神",
        "author": "不详",
        "paragraphs": [
            "敬奠苹藻，式罄虔襟。洁诚斯展，伫降灵歆。"
        ],
        "volume": "卷一十三"
    },
    {
        "id": 556,
        "title": "郊庙歌辞：武后享清庙乐章十首：第五饮福",
        "author": "不详",
        "paragraphs": [
            "爰陈玉醴，式奠琼浆。灵心有穆，介福无疆。"
        ],
        "volume": "卷一十三"
    },
    {
        "id": 557,
        "title": "郊庙歌辞：武后享清庙乐章十首：第六送文舞",
        "author": "不详",
        "paragraphs": [
            "帝图草创，皇业初开。功高佐命，业赞云雷。"
        ],
        "volume": "卷一十三"
    },
    {
        "id": 558,
        "title": "郊庙歌辞：武后享清庙乐章十首：第七迎武舞",
        "author": "不详",
        "paragraphs": [
            "赫赫玄功被穹壤，皇皇至德洽生灵。",
            "开基拨乱妖氛廓，佐命宣威海内清。"
        ],
        "volume": "卷一十三"
    },
    {
        "id": 559,
        "title": "郊庙歌辞：武后享清庙乐章十首：第八武舞作",
        "author": "不详",
        "paragraphs": [
            "荷恩承顾托，执契恭临抚。庙略静边荒，天兵耀神武。"
        ],
        "volume": "卷一十三"
    },
    {
        "id": 560,
        "title": "郊庙歌辞：武后享清庙乐章十首：第九彻俎",
        "author": "不详",
        "paragraphs": [
            "登歌已阕，献礼方周。钦承景福，肃奉鸿休。"
        ],
        "volume": "卷一十三"
    },
    {
        "id": 561,
        "title": "郊庙歌辞：武后享清庙乐章十首：第十送神",
        "author": "不详",
        "paragraphs": [
            "大礼言毕，仙卫将归。莫申丹恳，空瞻紫微。"
        ],
        "volume": "卷一十三"
    },
    {
        "id": 562,
        "title": "郊庙歌辞：享太庙乐章：严和",
        "author": "不详",
        "paragraphs": [
            "肃肃清庙，赫赫玄猷。功高万古，化奄十洲。",
            "中兴丕业，上荷天休。祗奉先构，礼备怀柔。"
        ],
        "volume": "卷一十三"
    },
    {
        "id": 563,
        "title": "郊庙歌辞：享太庙乐章：升和",
        "author": "不详",
        "paragraphs": [
            "顾惟菲薄，纂历应期。中外同轨，夷狄来思。",
            "乐用崇德，礼以陈词。夕惕若厉，钦奉弘基。"
        ],
        "volume": "卷一十三"
    },
    {
        "id": 564,
        "title": "郊庙歌辞：享太庙乐章：虔和",
        "author": "不详",
        "paragraphs": [
            "礼标荐鬯，肃事祠庭。敬申如在，敢托非馨。"
        ],
        "volume": "卷一十三"
    },
    {
        "id": 565,
        "title": "郊庙歌辞：享太庙乐章：歆和",
        "author": "不详",
        "paragraphs": [
            "崇禋已备，粢盛聿修。洁诚斯展，钟石方遒。"
        ],
        "volume": "卷一十三"
    },
    {
        "id": 566,
        "title": "郊庙歌辞：享太庙乐章：承光舞",
        "author": "不详",
        "paragraphs": [
            "金相载穆，玉裕重辉。养德清禁，承光紫微。",
            "干宫候色，震象增威。监国方永，宾天不归。",
            "孝友自衷，温文性与。龙楼正启，鹤驾斯举。",
            "丹扆流念，鸿名式序。中兴考室，永陈彝俎。"
        ],
        "volume": "卷一十三"
    },
    {
        "id": 567,
        "title": "郊庙歌辞：享太庙乐章：延和",
        "author": "不详",
        "paragraphs": [
            "巍巍累圣，穆穆重光。奄有区夏，祚启隆唐。",
            "百蛮饮泽，万国来王。本枝亿载，鼎祚逾长。"
        ],
        "volume": "卷一十三"
    },
    {
        "id": 568,
        "title": "郊庙歌辞：享太庙乐章：同和",
        "author": "不详",
        "paragraphs": [
            "惟圣配天敷盛礼，惟天为大阐洪名。",
            "恭禋展敬光先德，苹藻申虔表志诚。"
        ],
        "volume": "卷一十三"
    },
    {
        "id": 569,
        "title": "郊庙歌辞：享太庙乐章：宁和",
        "author": "不详",
        "paragraphs": [
            "炎驭失天纲，土德承天命。英猷被寰宇，懿躅隆邦政。",
            "七德已绥边，九夷咸底定。景化覃遐迩，深仁洽翔泳。"
        ],
        "volume": "卷一十三"
    },
    {
        "id": 570,
        "title": "郊庙歌辞：享太庙乐章：恭和",
        "author": "不详",
        "paragraphs": [
            "礼周三献，乐阕九成。肃承灵福，悚惕兼盈。"
        ],
        "volume": "卷一十三"
    },
    {
        "id": 571,
        "title": "郊庙歌辞：享太庙乐章：通和",
        "author": "不详",
        "paragraphs": [
            "祠容既毕，仙座爰兴。停停凤举，霭霭云升。",
            "长隆宝运，永锡休征。福覃贻厥，恩被黎蒸。"
        ],
        "volume": "卷一十三"
    },
    {
        "id": 572,
        "title": "郊庙歌辞：享太庙乐章：昭和",
        "author": "不详",
        "paragraphs": [
            "道洽二仪交泰，时休四宇和平。",
            "环佩肃于庭实，钟石扬乎颂声。"
        ],
        "volume": "卷一十三"
    },
    {
        "id": 573,
        "title": "郊庙歌辞：享太庙乐章：诚敬",
        "author": "不详",
        "paragraphs": [
            "顾惟菲质，忝位椒宫。虔奉苹藻，肃事神宗。",
            "敢申诚絜，庶罄深衷。睟容有裕，灵享无穷。"
        ],
        "volume": "卷一十三"
    },
    {
        "id": 574,
        "title": "郊庙歌辞：享太庙乐章：肃和",
        "author": "不详",
        "paragraphs": [
            "月礼已周，云和将变。爰献其醑，载迁其奠。",
            "明德逾隆，非馨是荐。泽沾动植，仁覃宇县。"
        ],
        "volume": "卷一十三"
    },
    {
        "id": 575,
        "title": "郊庙歌辞：享太庙乐章：昭感",
        "author": "不详",
        "paragraphs": [
            "铿锵韶濩，肃穆神容。洪规赫赫，祠典雍雍。",
            "已周三献，将乘六龙。虔诚有托，恳志无从。"
        ],
        "volume": "卷一十三"
    },
    {
        "id": 576,
        "title": "郊庙歌辞：享太庙乐章：永和三章",
        "author": "不详",
        "paragraphs": [
            "肃九室，谐八音。歌皇慕，动神心。",
            "礼宿设，乐妙寻。声明备，祼奠临。",
            "律迓气，音入玄。依玉几，御黼筵。",
            "聆忾息，僾周旋。九韶遍，百福传。",
            "信工祝，永颂声。来祖考，听和平。",
            "相百辟，贡九瀛。神休委，帝孝成。"
        ],
        "volume": "卷一十三"
    },
    {
        "id": 577,
        "title": "郊庙歌辞：享太庙乐章：太和",
        "author": "不详",
        "paragraphs": [
            "时文圣后，清庙肃邕。致诚勤荐，在貌思恭。",
            "玉节肆夏，金锵五钟。绳绳云步，穆穆天容。"
        ],
        "volume": "卷一十三"
    },
    {
        "id": 578,
        "title": "郊庙歌辞：享太庙乐章：肃和",
        "author": "不详",
        "paragraphs": [
            "天子享孝，工歌溥将。躬祼郁鬯，乃焚膋芗。",
            "臭以达阴，声以求阳。奉时烝尝，永代不忘。"
        ],
        "volume": "卷一十三"
    },
    {
        "id": 579,
        "title": "郊庙歌辞：享太庙乐章：雍和二章",
        "author": "不详",
        "paragraphs": [
            "在涤嘉豢，丽碑敬牲。角握之牡，色纯之骍。",
            "火传阳燧，水溉阴精。太公胖俎，傅说和羹。",
            "俎豆有馥，粢盛絜丰。亦有和羹，既戒既平。",
            "鼓钟管磬，肃唱和鸣。皇皇后祖，来我思成。"
        ],
        "volume": "卷一十三"
    },
    {
        "id": 580,
        "title": "郊庙歌辞：享太庙乐章：文舞",
        "author": "不详",
        "paragraphs": [
            "圣谟九德，真言五千。庆集昌胄，符开帝先。",
            "高文杖钺，克配彼天。三宗握镜，六合涣然。",
            "帝其承祀，率礼罔愆。图书雾出，日月清悬。",
            "舞形德类，咏谂功传。黄龙蜿蟺，彩云蹁跹。",
            "五行气顺，八佾风宣。介此百禄，于皇万年。"
        ],
        "volume": "卷一十三"
    },
    {
        "id": 581,
        "title": "郊庙歌辞：享太庙乐章：光大舞",
        "author": "不详",
        "paragraphs": [
            "肃肃艺祖，滔滔浚源。有雄玉剑，作镇金门。",
            "玄王贻绪，后稷谋孙。肇禋九庙，四海来尊。"
        ],
        "volume": "卷一十三"
    },
    {
        "id": 582,
        "title": "郊庙歌辞：享太庙乐章：长发舞",
        "author": "不详",
        "paragraphs": [
            "具礼崇德，备乐承风。魏推幢主，周赠司空。",
            "不行而至，无成有终。神兴王业，天归帝功。"
        ],
        "volume": "卷一十三"
    },
    {
        "id": 583,
        "title": "郊庙歌辞：享太庙乐章：大政舞",
        "author": "不详",
        "paragraphs": [
            "于赫元命，权舆帝文。天齐八柱，地半三分。",
            "宗庙观德，笙镛乐勋。封唐之兆，成天下君。"
        ],
        "volume": "卷一十三"
    },
    {
        "id": 584,
        "title": "郊庙歌辞：享太庙乐章：大成舞",
        "author": "不详",
        "paragraphs": [
            "帝舞季历，龙圣生昌。后歌有𫊸，胎炎孕黄。",
            "天地合德，日月齐光。肃雍孝享，祚我万方。"
        ],
        "volume": "卷一十三"
    },
    {
        "id": 585,
        "title": "郊庙歌辞：享太庙乐章：大明舞",
        "author": "不详",
        "paragraphs": [
            "赤精乱德，四海困穷。黄旗举义，三灵会同。",
            "旱望春雨，云披大风。溥天来祭，高祖之功。"
        ],
        "volume": "卷一十三"
    },
    {
        "id": 586,
        "title": "郊庙歌辞：享太庙乐章：崇德舞",
        "author": "不详",
        "paragraphs": [
            "皇合一德，朝宗百神。削平天地，大拯生人。",
            "上帝配食，单于入臣。戎歌陈舞，晔晔震震。"
        ],
        "volume": "卷一十三"
    },
    {
        "id": 587,
        "title": "郊庙歌辞：享太庙乐章：钧天舞",
        "author": "不详",
        "paragraphs": [
            "高皇迈道，端拱无为。化怀獯鬻，兵赋句骊。",
            "礼尊封禅，乐盛来仪。合位娲后，同称伏羲。"
        ],
        "volume": "卷一十三"
    },
    {
        "id": 588,
        "title": "郊庙歌辞：享太庙乐章：大和舞",
        "author": "不详",
        "paragraphs": [
            "退居江水，郁起丹陵。礼物还旧，朝章中兴。",
            "龙图友及，骏命恭膺。鸣球香瓒，大糦是承。"
        ],
        "volume": "卷一十三"
    },
    {
        "id": 589,
        "title": "郊庙歌辞：享太庙乐章：景云舞",
        "author": "不详",
        "paragraphs": [
            "景云霏烂，告我帝符。噫帝冲德，与天为徒。",
            "笙镛遥远，俎豆虚无。春秋孝献，回复此都。"
        ],
        "volume": "卷一十三"
    },
    {
        "id": 590,
        "title": "郊庙歌辞：享太庙乐章：福和",
        "author": "不详",
        "paragraphs": [
            "备礼用乐，崇亲致尊。诚通慈降，敬彻爱存。献怀称寿，"
        ],
        "volume": "卷一十三"
    },
    {
        "id": 591,
        "title": "郊庙歌辞：享太庙乐章：舒和",
        "author": "不详",
        "paragraphs": [
            "六钟翕协六变成，八佾徜徉八风生。",
            "乐九韶兮人神感，美七德兮天地清。"
        ],
        "volume": "卷一十三"
    },
    {
        "id": 592,
        "title": "郊庙歌辞：享太庙乐章：凯安四章",
        "author": "不详",
        "paragraphs": [
            "瑟彼瑶爵，亚惟上公。室如屏气，门不容躬。",
            "礼殷其本，乐执其中。圣皇永慕，天地幽通。",
            "礼匝三献，乐遍九成。降循轩陛，仰欷皇情。",
            "福与仁合，德因孝明。百年神畏，四海风行。",
            "总总干戚，填填鼓钟。奋扬争气，坐作为容。",
            "离若鸷鸟，合如战龙。万方观德，肃肃雍雍。",
            "烈祖顺三灵，文宗威四海。黄钺诛群盗，朱旗扫多罪。",
            "戢兵天下安，约法人心改。大哉干羽意，长见风云在。"
        ],
        "volume": "卷一十三"
    },
    {
        "id": 593,
        "title": "郊庙歌辞：享太庙乐章：登歌",
        "author": "不详",
        "paragraphs": [
            "止笙磬，撤豆笾。廓无响，窅入玄。主在室，神在天。",
            "情余慕，礼罔愆。喜黍稷，屡丰年。"
        ],
        "volume": "卷一十三"
    },
    {
        "id": 594,
        "title": "郊庙歌辞：享太庙乐章：永和",
        "author": "不详",
        "paragraphs": [
            "眇嘉乐，授灵爽。感若来，思如往。休气散，回风上。",
            "返寂寞，还惚恍。怀灵驾，结空想。"
        ],
        "volume": "卷一十三"
    },
    {
        "id": 595,
        "title": "郊庙歌辞：享太庙乐章：广运舞",
        "author": "郭子仪",
        "paragraphs": [
            "于赫皇祖，昭明有融。惟文之德，惟武之功。",
            "河海静谧，车书混同。虔恭孝飨，穆穆玄风。"
        ],
        "volume": "卷一十三"
    },
    {
        "id": 596,
        "title": "郊庙歌辞：享太庙乐章：惟新舞",
        "author": "刘晏",
        "paragraphs": [
            "汉祚惟永，神功中兴。风驱氛祲，天覆黎蒸。",
            "三光再朗，庶绩其凝。重熙累洽，景命是膺。"
        ],
        "volume": "卷一十三"
    },
    {
        "id": 597,
        "title": "郊庙歌辞：享太庙乐章：保大舞",
        "author": "郭子仪",
        "paragraphs": [
            "于穆文考，圣神昭章。肃勺群慝，含光远方。",
            "万物茂遂，九夷宾王。愔愔云韶，德音不忘。"
        ],
        "volume": "卷一十三"
    },
    {
        "id": 598,
        "title": "郊庙歌辞：享太庙乐章：文明舞",
        "author": "郑余庆",
        "paragraphs": [
            "开邸除暴，时迈勋尊。三元告命，四极骏奔。",
            "金枝翠叶，辉烛瑶琨。象德亿载，贻庆汤孙。"
        ],
        "volume": "卷一十三"
    },
    {
        "id": 599,
        "title": "郊庙歌辞：享太庙乐章：大顺舞",
        "author": "郑𬘡",
        "paragraphs": [
            "于穆时文，受天明命。允恭玄默，化成理定。",
            "出震嗣德，应干传圣。猗欤缉熙，千亿流庆。"
        ],
        "volume": "卷一十三"
    },
    {
        "id": 600,
        "title": "郊庙歌辞：享太庙乐章：象德舞",
        "author": "段文昌",
        "paragraphs": [
            "肃肃清庙，登显至德。泽周八荒，兵定四极。",
            "生物咸遂，群盗灭息。明圣钦承，子孙千亿。"
        ],
        "volume": "卷一十三"
    },
    {
        "id": 601,
        "title": "郊庙歌辞：享太庙乐章：和宁舞",
        "author": "牛僧孺",
        "paragraphs": [
            "湜湜颀颀，融昭德辉。不纽不舒，贯成九围。",
            "武烈文经，敷施当宜。纂尧付启，亿万熙熙。"
        ],
        "volume": "卷一十三"
    },
    {
        "id": 602,
        "title": "郊庙歌辞：享太庙乐章：大定舞",
        "author": "李回",
        "paragraphs": [
            "受天明命，敷佑下土。化时以俭，卫文以武。",
            "氛消夷夏，俗臻往古。亿万斯年，形于律吕。"
        ],
        "volume": "卷一十三"
    },
    {
        "id": 603,
        "title": "郊庙歌辞：享太庙乐章：宣宗室舞",
        "author": "夏侯孜",
        "paragraphs": [
            "于铄令主，圣祚重昌。兴起教义，申明典章。",
            "俗尚素朴，人皆乐康。积德可报，流庆无疆。"
        ],
        "volume": "卷一十三"
    },
    {
        "id": 604,
        "title": "郊庙歌辞：享太庙乐章：懿宗室舞",
        "author": "萧仿",
        "paragraphs": [
            "圣祚无疆，庆传乐章。金枝繁茂，玉叶延长。",
            "海渎常晏，波涛不扬。汪汪美化，垂范今王。"
        ],
        "volume": "卷一十三"
    },
    {
        "id": 605,
        "title": "郊庙歌辞：享太庙乐章：咸宁舞",
        "author": "不详",
        "paragraphs": [
            "于铄丕嗣，惟帝之光。羽钥象德，金石荐祥。",
            "圣系无极，景命永昌。神降上哲，维天配长。"
        ],
        "volume": "卷一十三"
    }
]