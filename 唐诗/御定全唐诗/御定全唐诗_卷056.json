[
    {
        "id": 2826,
        "title": "圣泉宴",
        "author": "王勃",
        "volume": "卷五十六",
        "paragraphs": [
            "披襟乘石磴，列籍俯春泉。兰气熏山酌，松声韵野弦。",
            "影飘垂叶外，香度落花前。兴洽林塘晚，重岩起夕烟。"
        ]
    },
    {
        "id": 2827,
        "title": "寻道观",
        "author": "王勃",
        "volume": "卷五十六",
        "paragraphs": [
            "芝廛光分野，蓬阙盛规模。碧坛清桂阈，丹洞肃松枢。",
            "玉笈三山记，金箱五岳图。苍虬不可得，空望白云衢。"
        ]
    },
    {
        "id": 2828,
        "title": "散关晨度",
        "author": "王勃",
        "volume": "卷五十六",
        "paragraphs": [
            "关山凌旦开，石路无尘埃。白马高谭去，青牛真气来。",
            "重门临巨壑，连栋起崇隈。即今扬策度，非是弃𦈡回。"
        ]
    },
    {
        "id": 2829,
        "title": "别薛华",
        "author": "王勃",
        "volume": "卷五十六",
        "paragraphs": [
            "送送多穷路，遑遑独问津。悲凉千里道，凄断百年身。",
            "心事同漂泊，生涯共苦辛。无论去与住，俱是梦中人。"
        ]
    },
    {
        "id": 2830,
        "title": "重别薛华",
        "author": "王勃",
        "volume": "卷五十六",
        "paragraphs": [
            "明月沉珠浦，风飘濯锦川。楼台临绝岸，洲渚亘长天。",
            "旅泊成千里，栖遑共百年。穷途唯有泪，还望独潸然。"
        ]
    },
    {
        "id": 2831,
        "title": "游梵宇三觉寺",
        "author": "王勃",
        "volume": "卷五十六",
        "paragraphs": [
            "杏阁披青磴，雕台控紫岑。叶齐山路狭，花积野坛深。",
            "萝幌栖禅影，松门听梵音。遽忻陪妙躅，延赏涤烦襟。"
        ]
    },
    {
        "id": 2832,
        "title": "麻平晚行",
        "author": "王勃",
        "volume": "卷五十六",
        "paragraphs": [
            "百年怀土望，千里倦游情。高低寻戍道，远近听泉声。",
            "涧叶才分色，山花不辨名。羁心何处尽，风急暮猿清。"
        ]
    },
    {
        "id": 2833,
        "title": "送卢主簿",
        "author": "王勃",
        "volume": "卷五十六",
        "paragraphs": [
            "穷途非所恨，虚室自相依。城阙居年满，琴尊俗事稀。",
            "开襟方未已，分袂忽多违。东岩富松竹，岁暮幸同归。"
        ]
    },
    {
        "id": 2834,
        "title": "饯韦兵曹",
        "author": "王勃",
        "volume": "卷五十六",
        "paragraphs": [
            "征骖临野次，别袂惨江垂。川霁浮烟敛，山明落照移。",
            "鹰风凋晚叶，蝉露泣秋枝。亭皋分远望，延想间云涯。"
        ]
    },
    {
        "id": 2835,
        "title": "白下驿饯唐少府",
        "author": "王勃",
        "volume": "卷五十六",
        "paragraphs": [
            "下驿穷交日，昌亭旅食年。相知何用早，怀抱即依然。",
            "浦楼低晚照，乡路隔风烟。去去如何道，长安在日边。"
        ]
    },
    {
        "id": 2836,
        "title": "杜少府之任蜀州",
        "author": "王勃",
        "volume": "卷五十六",
        "paragraphs": [
            "城阙辅三秦，风烟望五津。与君离别意，同是宦游人。",
            "海记忆体知己，天涯若比邻。无为在岐路，儿女共沾巾。"
        ]
    },
    {
        "id": 2837,
        "title": "仲春郊外",
        "author": "王勃",
        "volume": "卷五十六",
        "paragraphs": [
            "东园垂柳径，西堰落花津。物色连三月，风光绝四邻。",
            "鸟飞村觉曙，鱼戏水知春。初晴山院里，何处染嚣尘。"
        ]
    },
    {
        "id": 2838,
        "title": "郊兴",
        "author": "王勃",
        "volume": "卷五十六",
        "paragraphs": [
            "空园歌独酌，春日赋闲居。泽兰侵小径，河柳覆长渠。",
            "雨去花光湿，风归叶影疏。山人不惜醉，唯畏绿尊虚。"
        ]
    },
    {
        "id": 2839,
        "title": "郊园即事",
        "author": "王勃",
        "volume": "卷五十六",
        "paragraphs": [
            "烟霞春旦赏，松竹故年心。断山疑画障，县溜泻鸣琴。",
            "草遍南亭合，花开北院深。闲居饶酒赋，随兴欲抽簪。"
        ]
    },
    {
        "id": 2840,
        "title": "观佛迹寺",
        "author": "王勃",
        "volume": "卷五十六",
        "paragraphs": [
            "莲座神容俨，松崖圣趾余。年长金迹浅，地久石文疏。",
            "颓华临曲磴，倾影赴前除。共嗟陵谷远，俄视化城虚。"
        ]
    },
    {
        "id": 2841,
        "title": "山居晚眺赠王道士",
        "author": "王勃",
        "volume": "卷五十六",
        "paragraphs": [
            "金坛疏俗宇，玉洞侣仙群。花枝栖晚露，峰叶度晴云。",
            "斜照移山影，回沙拥籀文。琴尊方待兴，竹树已迎曛。"
        ]
    },
    {
        "id": 2842,
        "title": "八仙径",
        "author": "王勃",
        "volume": "卷五十六",
        "paragraphs": [
            "柰园欣八正，松岩访九仙。援萝窥雾术，攀林俯云烟。",
            "代北鸾骖至，辽西鹤骑旋。终希脱尘网，连翼下芝田。"
        ]
    },
    {
        "id": 2843,
        "title": "春日还郊",
        "author": "王勃",
        "volume": "卷五十六",
        "paragraphs": [
            "闲情兼嘿语，携杖赴岩泉。草绿萦新带，榆青缀古钱。",
            "鱼床侵岸水，鸟路入山烟。还题平子赋，花树满春田。"
        ]
    },
    {
        "id": 2844,
        "title": "对酒春园作",
        "author": "王勃",
        "volume": "卷五十六",
        "paragraphs": [
            "投簪下山阁，携酒对河梁。狭水牵长镜，高花送断香。",
            "繁莺歌似曲，疏蝶舞成行。自然催一醉，非但阅年光。"
        ]
    },
    {
        "id": 2845,
        "title": "观内怀仙",
        "author": "王勃",
        "volume": "卷五十六",
        "paragraphs": [
            "玉架残书隐，金坛旧迹迷。牵花寻紫涧，步叶下清溪。",
            "琼浆犹类乳，石髓尚如泥。自能成羽翼，何必仰云梯。"
        ]
    },
    {
        "id": 2846,
        "title": "秋日别王长史",
        "author": "王勃",
        "volume": "卷五十六",
        "paragraphs": [
            "别路余千里，深恩重百年。正悲西候日，更动北梁篇。",
            "野色笼寒雾，山光敛暮烟。终知难再奉，怀德自潸然。"
        ]
    },
    {
        "id": 2847,
        "title": "上巳浮江宴韵得遥字",
        "author": "王勃",
        "volume": "卷五十六",
        "paragraphs": [
            "上巳年光促，中川兴绪遥。绿齐山叶满，红泄片花销。",
            "泉声喧后涧，虹影照前桥。遽悲春望远，江路积波潮。"
        ]
    },
    {
        "id": 2848,
        "title": "长柳",
        "author": "王勃",
        "volume": "卷五十六",
        "paragraphs": [
            "晨征犯烟磴，夕憩在云关。晚风清近壑，新月照澄湾。",
            "郊童樵唱返，津叟钓歌还。客行无与晤，赖此释愁颜。"
        ]
    },
    {
        "id": 2849,
        "title": "铜雀妓二首",
        "author": "王勃",
        "volume": "卷五十六",
        "paragraphs": [
            "金凤邻铜雀，漳河望邺城。君王无处所，台榭若平生。",
            "舞席纷何就，歌梁俨未倾。西陵松槚冷，谁见绮罗情。",
            "妾本深宫妓，层城闭九重。君王欢爱尽，歌舞为谁容。",
            "锦衾不复襞，罗衣谁再缝。高台西北望，流涕向青松。"
        ]
    },
    {
        "id": 2850,
        "title": "羁游饯别",
        "author": "王勃",
        "volume": "卷五十六",
        "paragraphs": [
            "客心悬陇路，游子倦江干。槿丰朝砌静，筱密夜窗寒。",
            "琴声销别恨，风景驻离欢。宁觉山川远，悠悠旅思难。"
        ]
    },
    {
        "id": 2851,
        "title": "易阳早发",
        "author": "王勃",
        "volume": "卷五十六",
        "paragraphs": [
            "饬装侵晓月，奔策候残星。危阁寻丹障，回梁属翠屏。",
            "云间迷树影，雾里失峰形。复此凉飙至，空山飞夜萤。"
        ]
    },
    {
        "id": 2852,
        "title": "焦岸早行和陆四",
        "author": "王勃",
        "volume": "卷五十六",
        "paragraphs": [
            "侵星违旅馆，乘月戒征俦。复嶂迷晴色，虚岩辨暗流。",
            "猿吟山漏晓，萤散野风秋。故人渺何际，乡关云雾浮。"
        ]
    },
    {
        "id": 2853,
        "title": "深湾夜宿",
        "author": "王勃",
        "volume": "卷五十六",
        "paragraphs": [
            "津涂临巨壑，村宇架危岑。堰绝滩声隐，风交树影深。",
            "江童暮理楫，山女夜调砧。此时故乡远，宁知游子心。"
        ]
    },
    {
        "id": 2854,
        "title": "伤裴录事丧子",
        "author": "王勃",
        "volume": "卷五十六",
        "paragraphs": [
            "兰阶霜候早，松露穸台深。魄散珠胎没，芳销玉树沉。",
            "露文晞宿草，烟照惨平林。芝焚空叹息，流恨满籝金。"
        ]
    },
    {
        "id": 2855,
        "title": "泥溪",
        "author": "王勃",
        "volume": "卷五十六",
        "paragraphs": [
            "弭棹凌奔壑，低鞭蹑峻岐。江涛出岸险，峰磴入云危。",
            "溜急船文乱，岩斜骑影移。水烟笼翠渚，山照落丹崖。",
            "风生苹浦叶，露泣竹潭枝。泛水虽云美，劳歌谁复知。"
        ]
    },
    {
        "id": 2856,
        "title": "三月曲水宴得烟字",
        "author": "王勃",
        "volume": "卷五十六",
        "paragraphs": [
            "彭泽官初去，河阳赋始传。田园归旧国，诗酒间长筵。",
            "列室窥丹洞，分楼瞰紫烟。萦回亘津渡，出没控郊鄽。",
            "凤琴调上客，龙辔俨群仙。松石偏宜古，藤萝不记年。",
            "重簷交密树，复磴拥危泉。抗石晞南岭，乘沙眇北川。",
            "傅岩来筑处，磻溪入钓前。日斜真趣远，幽思梦凉蝉。"
        ]
    },
    {
        "id": 2857,
        "title": "秋日仙游观赠道士",
        "author": "王勃",
        "volume": "卷五十六",
        "paragraphs": [
            "石图分帝宇，银牒洞灵宫。回丹萦岫室，复翠上岩栊。",
            "雾浓金灶静，云暗玉坛空。野花常捧露，山叶自吟风。",
            "林泉明月在，诗酒故人同。待余逢石髓，从尔命飞鸿。"
        ]
    },
    {
        "id": 2858,
        "title": "晚留凤州",
        "author": "王勃",
        "volume": "卷五十六",
        "paragraphs": [
            "宝鸡辞旧役，仙凤历遗墟。去此近城阙，青山明月初。"
        ]
    },
    {
        "id": 2859,
        "title": "羁春",
        "author": "王勃",
        "volume": "卷五十六",
        "paragraphs": [
            "客心千里倦，春事一朝归。还伤北园里，重见落花飞。"
        ]
    },
    {
        "id": 2860,
        "title": "林塘怀友",
        "author": "王勃",
        "volume": "卷五十六",
        "paragraphs": [
            "芳屏画春草，仙杼织朝霞。何如山水路，对面即飞花。"
        ]
    },
    {
        "id": 2861,
        "title": "山扉夜坐",
        "author": "王勃",
        "volume": "卷五十六",
        "paragraphs": [
            "抱琴开野室，携酒对情人。林塘花月下，别似一家春。"
        ]
    },
    {
        "id": 2862,
        "title": "春庄",
        "author": "王勃",
        "volume": "卷五十六",
        "paragraphs": [
            "山中兰叶径，城外李桃园。岂知人事静，不觉鸟声喧。"
        ]
    },
    {
        "id": 2863,
        "title": "春游",
        "author": "王勃",
        "volume": "卷五十六",
        "paragraphs": [
            "客念纷无极，春泪倍成行。今朝花树下，不觉恋年光。"
        ]
    },
    {
        "id": 2864,
        "title": "春园",
        "author": "王勃",
        "volume": "卷五十六",
        "paragraphs": [
            "山泉两处晚，花柳一园春。还持千日醉，共作百年人。"
        ]
    },
    {
        "id": 2865,
        "title": "林泉独饮",
        "author": "王勃",
        "volume": "卷五十六",
        "paragraphs": [
            "丘壑经涂赏，花柳遇时春。相逢今不醉，物色自轻人。"
        ]
    },
    {
        "id": 2866,
        "title": "登城春望",
        "author": "王勃",
        "volume": "卷五十六",
        "paragraphs": [
            "物外山川近，晴初景霭新。芳郊花柳遍，何处不宜春。"
        ]
    },
    {
        "id": 2867,
        "title": "他乡叙兴",
        "author": "王勃",
        "volume": "卷五十六",
        "paragraphs": [
            "缀叶归烟晚，乘花落照春。边城琴酒处，俱是越乡人。"
        ]
    },
    {
        "id": 2868,
        "title": "夜兴",
        "author": "王勃",
        "volume": "卷五十六",
        "paragraphs": [
            "野烟含夕渚，山月照秋林。还将中散兴，来偶步兵琴。"
        ]
    },
    {
        "id": 2869,
        "title": "临江二首",
        "author": "王勃",
        "volume": "卷五十六",
        "paragraphs": [
            "泛泛东流水，飞飞北上尘。归骖将别棹，俱是倦游人。",
            "去骖嘶别路，归棹隐寒洲。江皋木叶下，应想故城秋。"
        ]
    },
    {
        "id": 2870,
        "title": "江亭夜月送别二首",
        "author": "王勃",
        "volume": "卷五十六",
        "paragraphs": [
            "江送巴南水，山横塞北云。津亭秋月夜，谁见泣离群。",
            "乱烟笼碧砌，飞月向南端。寂寂离亭掩，江山此夜寒。"
        ]
    },
    {
        "id": 2871,
        "title": "别人四首",
        "author": "王勃",
        "volume": "卷五十六",
        "paragraphs": [
            "久客逢余闰，他乡别故人。自然堪下泪，谁忍望征尘。",
            "江上风烟积，山幽云雾多。送君南浦外，还望将如何。",
            "桂轺虽不驻，兰筵幸未开。林塘风月赏，还待故人来。",
            "霜华净天末，雾色笼江际。客子常畏人，何为久留滞。"
        ]
    },
    {
        "id": 2872,
        "title": "赠李十四四首",
        "author": "王勃",
        "volume": "卷五十六",
        "paragraphs": [
            "野客思茅宇，山人爱竹林。琴尊唯待处，风月自相寻。",
            "小径偏宜草，空庭不厌花。平生诗与酒，自得会仙家。",
            "乱竹开三径，飞花满四邻。从来扬子宅，别有尚玄人。",
            "风筵调桂轸，月径引藤杯。直当花院里，书斋望晓开。"
        ]
    },
    {
        "id": 2873,
        "title": "早春野望",
        "author": "王勃",
        "volume": "卷五十六",
        "paragraphs": [
            "江旷春潮白，山长晓岫青。他乡临睨极，花柳映边亭。"
        ]
    },
    {
        "id": 2874,
        "title": "山中",
        "author": "王勃",
        "volume": "卷五十六",
        "paragraphs": [
            "长江悲已滞，万里念将归。况属高风晚，山山黄叶飞。"
        ]
    },
    {
        "id": 2875,
        "title": "冬郊行望",
        "author": "王勃",
        "volume": "卷五十六",
        "paragraphs": [
            "桂密岩花白，梨疏林叶红。江皋寒望尽，归念断征篷。"
        ]
    },
    {
        "id": 2876,
        "title": "寒夜思友三首",
        "author": "王勃",
        "volume": "卷五十六",
        "paragraphs": [
            "久别侵怀抱，他乡变容色。月下调鸣琴，相思此何极。",
            "云间征思断，月下归愁切。鸿雁西南飞，如何故人别。",
            "朝朝翠山下，夜夜苍江曲。复此遥相思，清尊湛芳绿。"
        ]
    },
    {
        "id": 2877,
        "title": "始平晚息",
        "author": "王勃",
        "volume": "卷五十六",
        "paragraphs": [
            "观阙长安近，江山蜀路赊。客行朝复夕，无处是乡家。"
        ]
    },
    {
        "id": 2878,
        "title": "扶风昼届离京浸远",
        "author": "王勃",
        "volume": "卷五十六",
        "paragraphs": [
            "帝里金茎去，扶风石柱来。山川殊未已，行路方悠哉。"
        ]
    },
    {
        "id": 2879,
        "title": "普安建阴题壁",
        "author": "王勃",
        "volume": "卷五十六",
        "paragraphs": [
            "江汉深无极，梁岷不可攀。山川云雾里，游子几时还。"
        ]
    },
    {
        "id": 2880,
        "title": "九日",
        "author": "王勃",
        "volume": "卷五十六",
        "paragraphs": [
            "九日重阳节，开门有菊花。不知来送酒，若个是陶家。"
        ]
    },
    {
        "id": 2881,
        "title": "秋江送别二首",
        "author": "王勃",
        "volume": "卷五十六",
        "paragraphs": [
            "早是他乡值早秋，江亭明月带江流。",
            "已觉逝川伤别念，复看津树隐离舟。",
            "归舟归骑俨成行，江南江北互相望。",
            "谁谓波澜才一水，已觉山川是两乡。"
        ]
    },
    {
        "id": 2882,
        "title": "蜀中九日",
        "author": "王勃",
        "volume": "卷五十六",
        "paragraphs": [
            "九月九日望乡台，他席他乡送客杯。",
            "人情已厌南中苦，鸿雁那从北地来。"
        ]
    },
    {
        "id": 2883,
        "title": "寒夜怀友杂体二首",
        "author": "王勃",
        "volume": "卷五十六",
        "paragraphs": [
            "北山烟雾始茫茫，南津霜月正苍苍。",
            "秋深客思纷无已，复值征鸿中夜起。",
            "复合重楼向浦开，秋风明月度江来。",
            "故人故情怀故宴，相望相思不相见。"
        ]
    },
    {
        "id": 2884,
        "title": "落花落",
        "author": "王勃",
        "volume": "卷五十六",
        "paragraphs": [
            "落花落，落花纷漠漠。绿叶青跗映丹萼，",
            "落花飞，撩乱入中帷。落花春正满，春人归不归。",
            "落花度，氛氲绕高树。落花春已繁，春人春不顾。",
            "绮合青台静且闲，罗袂红巾复往还。盛年不再得，",
            "与君落花院，台上起双鬟。"
        ]
    },
    {
        "id": 2885,
        "title": "九日怀封元寂",
        "author": "王勃",
        "volume": "卷五十六",
        "paragraphs": [
            "九日郊原望，平野遍霜威。兰气添新酌，花香染别衣。",
            "九秋良会少，千里故人稀。今日龙山外，当忆雁书归。"
        ]
    },
    {
        "id": 2886,
        "title": "出境游山二首",
        "author": "王勃",
        "volume": "卷五十六",
        "paragraphs": [
            "源水终无路，山阿若有人。驱羊先动石，走兔欲投巾。",
            "洞晚秋泉冷，岩朝古树新。峰斜连鸟翅，磴叠上鱼鳞。",
            "化鹤千龄早，元龟六代春。浮云今可驾，沧海自成尘。",
            "振翮凌霜吹，正月伫天浔。回镳凌翠壑，飞轸控青岑。",
            "岩深灵灶没，涧毁石渠沉。宫阙云间近，江山物外临。",
            "玉坛栖暮夜，珠洞结秋阴。萧萧离俗影，扰扰望乡心。",
            "谁意山游好，屡伤人事侵。"
        ]
    },
    {
        "id": 2887,
        "title": "河阳桥代窦郎中佳人答杨中舍",
        "author": "王勃",
        "volume": "卷五十六",
        "paragraphs": [
            "披风听鸟长河路，临津织女遥相妒。",
            "判知秋夕带啼还，那及春朝携手度。"
        ]
    },
    {
        "id": 2888,
        "title": "晦日宴高氏林亭同用华字",
        "author": "王勔",
        "volume": "卷五十六",
        "paragraphs": [
            "上序披林馆，中京视物华。竹窗低露叶，梅径起风花。",
            "景落春台雾，池侵旧渚沙。绮筵歌吹晚，暮雨泛香车。"
        ]
    }
]