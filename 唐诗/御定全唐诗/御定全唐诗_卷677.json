[
    {
        "id": 33215,
        "title": "送水部张郎中彦回宰洛阳",
        "author": "郑谷",
        "volume": "卷六百七十七",
        "paragraphs": [
            "何逊兰休握，陶潜柳正垂。官清真塞诏，事简好吟诗。",
            "春漏怀丹阙，凉船泛碧伊。已虚西阁位，朝夕凤书追。"
        ]
    },
    {
        "id": 33216,
        "title": "赠咸阳王主簿",
        "author": "郑谷",
        "volume": "卷六百七十七",
        "paragraphs": [
            "可爱咸阳王主簿，穷经尽到昔贤心。登科未足酬多学，",
            "我来赊酒相留宿，听我披衣看雪吟。"
        ]
    },
    {
        "id": 33217,
        "title": "松",
        "author": "郑谷",
        "volume": "卷六百七十七",
        "paragraphs": [
            "下视垂杨拂路尘，双峰石上覆苔文。浓霜满径无红叶，",
            "那堪寂寞悲风起，千树深藏李白坟。"
        ]
    },
    {
        "id": 33218,
        "title": "梅",
        "author": "郑谷",
        "volume": "卷六百七十七",
        "paragraphs": [
            "江国正寒春信稳，岭头枝上雪飘飘。何言落处堪惆怅，",
            "离人南去肠应断，片片随鞭过楚桥。"
        ]
    },
    {
        "id": 33219,
        "title": "鹤",
        "author": "郑谷",
        "volume": "卷六百七十七",
        "paragraphs": [
            "一自王乔放自由，俗人行处懒回头。睡轻旋觉松花堕，",
            "应嫌白鹭无仙骨，长伴渔翁宿苇洲。"
        ]
    },
    {
        "id": 33220,
        "title": "重阳夜旅怀",
        "author": "郑谷",
        "volume": "卷六百七十七",
        "paragraphs": [
            "强插黄花三两枝，还图一醉浸愁眉。",
            "半床斜月醉醒后，惆怅多于未醉时。"
        ]
    },
    {
        "id": 33221,
        "title": "壬戌西幸后",
        "author": "郑谷",
        "volume": "卷六百七十七",
        "paragraphs": [
            "武德门前颢气新，雪融鸳瓦土膏春。",
            "夜来梦到宣麻处，草没龙墀不见人。"
        ]
    },
    {
        "id": 33222,
        "title": "多虞",
        "author": "郑谷",
        "volume": "卷六百七十七",
        "paragraphs": [
            "多虞难住人稀处，近耗浑无战罢棋。",
            "向阙归山俱未得，且沽春酒且吟诗。"
        ]
    },
    {
        "id": 33223,
        "title": "短褐",
        "author": "郑谷",
        "volume": "卷六百七十七",
        "paragraphs": [
            "闲披短褐杖山藤，头不是僧心是僧。",
            "坐睡觉来清夜半，芭蕉影动道场灯。"
        ]
    },
    {
        "id": 33224,
        "title": "曲江红杏",
        "author": "郑谷",
        "volume": "卷六百七十七",
        "paragraphs": [
            "遮莫江头柳色遮，日浓莺睡一枝斜。",
            "女郎折得殷勤看，道是春风及第花。"
        ]
    },
    {
        "id": 33225,
        "title": "折得梅",
        "author": "郑谷",
        "volume": "卷六百七十七",
        "paragraphs": [
            "寒步江村折得梅，孤香不肯待春催。",
            "满枝尽是愁人泪，莫𣨼朝来露湿来。"
        ]
    },
    {
        "id": 33226,
        "title": "牡丹",
        "author": "郑谷",
        "volume": "卷六百七十七",
        "paragraphs": [
            "画堂帘卷张清宴，含香带雾情无限。",
            "春风爱惜未放开，柘枝鼓振红英绽。"
        ]
    },
    {
        "id": 33227,
        "title": "寂寞",
        "author": "郑谷",
        "volume": "卷六百七十七",
        "paragraphs": [
            "江郡人稀便是村，踏青天气欲黄昏。",
            "春愁不破还成醉，衣上泪痕和酒痕。"
        ]
    },
    {
        "id": 33228,
        "title": "乱后灞上",
        "author": "郑谷",
        "volume": "卷六百七十七",
        "paragraphs": [
            "柳丝牵水杏房红，烟岸人稀草色中。",
            "日暮一行高鸟处，依稀合是望春宫。"
        ]
    },
    {
        "id": 33229,
        "title": "长门怨二首",
        "author": "郑谷",
        "volume": "卷六百七十七",
        "paragraphs": [
            "闲把罗衣泣凤凰，先朝曾教舞霓裳。",
            "春来却羡庭花落，得逐晴风出禁墙。",
            "流水君恩共不回，杏花争忍扫成堆。",
            "残春未必多烟雨，泪滴闲阶长绿苔。"
        ]
    },
    {
        "id": 33230,
        "title": "郊野戏题",
        "author": "郑谷",
        "volume": "卷六百七十七",
        "paragraphs": [
            "竹巷溪桥天气凉，荷开稻熟村酒香。",
            "唯忧野叟相回避，莫道侬家是汉郎。"
        ]
    },
    {
        "id": 33231,
        "title": "宗人惠四药",
        "author": "郑谷",
        "volume": "卷六百七十七",
        "paragraphs": [
            "宗人忽惠西山药，四味清新香助茶。",
            "爽得心神便骑鹤，何须烧得白朱砂。"
        ]
    },
    {
        "id": 33232,
        "title": "题张衡庙",
        "author": "郑谷",
        "volume": "卷六百七十七",
        "paragraphs": [
            "远俗只凭淫祀切，多年平子固悠悠。",
            "江烟日午无箫鼓，直到如今咏四愁。"
        ]
    },
    {
        "id": 33233,
        "title": "山鸟",
        "author": "郑谷",
        "volume": "卷六百七十七",
        "paragraphs": [
            "惊飞失势粉墙高，好个声音好羽毛。",
            "小婢不须催柘弹，且从枝上吃樱桃。"
        ]
    },
    {
        "id": 33234,
        "title": "黯然",
        "author": "郑谷",
        "volume": "卷六百七十七",
        "paragraphs": [
            "搢绅奔避复沦亡，消息春来到水乡。",
            "屈指故人能几许，月明花好更悲凉。"
        ]
    },
    {
        "id": 33235,
        "title": "借薛尚书集",
        "author": "郑谷",
        "volume": "卷六百七十七",
        "paragraphs": [
            "江天冬暖似花时，上国音尘杳未知。",
            "正被虫声喧老耳，今君又借薛能诗。"
        ]
    },
    {
        "id": 33236,
        "title": "小北厅闲题",
        "author": "郑谷",
        "volume": "卷六百七十七",
        "paragraphs": [
            "冷曹孤宦本相宜，山在墙南落照时。",
            "洗竹浇莎足公事，一来赢写一联诗。"
        ]
    },
    {
        "id": 33237,
        "title": "菊",
        "author": "郑谷",
        "volume": "卷六百七十七",
        "paragraphs": [
            "日日池边载酒行，黄昏犹自绕黄英。",
            "重阳过后频来此，甚觉多情胜薄情。"
        ]
    },
    {
        "id": 33238,
        "title": "赠杨夔二首",
        "author": "郑谷",
        "volume": "卷六百七十七",
        "paragraphs": [
            "散赋冗书高且奇，百篇仍有百篇诗。",
            "江湖休洒春风泪，十轴香于一桂枝。",
            "时无韩柳道难穷，也觉天公不至公。",
            "看取年年金榜上，几人才气似扬雄。"
        ]
    }
]