[
    {
        "id": 2321,
        "title": "湘川新曲二首",
        "author": "杜易简",
        "volume": "卷四十五",
        "paragraphs": [
            "昭潭深无底，橘洲浅而浮。本欲凌波去，翻为目成留。",
            "愿君稍弭楫，无令贱妾羞。",
            "二八相招携，采菱渡前溪。弱腕随桡起，纤腰向舸低。",
            "自解看花笑，憎闻染竹啼。"
        ]
    },
    {
        "id": 2322,
        "title": "落成会咏一首",
        "author": "陈元光",
        "volume": "卷四十五",
        "paragraphs": [
            "泉潮天万里，一镇屹天中。筮宅龙钟地，承恩燕翼宫。",
            "环堂巍岳秀，带砺大江雄。轮奂云霄望，晶华日月通。",
            "凌烟乔木茂，献宝介圭崇。昆俊歌常棣，民和教即戎。",
            "盘庚迁美土，陶侃效兼庸。设醴延张老，开轩礼吕蒙。",
            "无孤南国仰，庶补圣皇功。"
        ]
    },
    {
        "id": 2323,
        "title": "示珦",
        "author": "陈元光",
        "volume": "卷四十五",
        "paragraphs": [
            "恩衔枫陛渥，策向桂渊弘。载笔沿儒习，持弓缵祖风。",
            "祛灾剿猛虎，溥德翊飞龙。日阅书开士，星言驾劝农。",
            "勤劳思命重，戏谑逐时空。百粤雾纷满，诸戎泽普通。",
            "愿言加壮努，勿坐鬓霜蓬。"
        ]
    },
    {
        "id": 2324,
        "title": "太母魏氏半径题石",
        "author": "陈元光",
        "volume": "卷四十五",
        "paragraphs": [
            "乔岳标仙迹，玄扃妥寿姬。乌号非岭海，鹤仰向京师。",
            "系牒公侯裔，悬弧将相儿。清贞蜚简籍，规范肃门楣。",
            "万里提兵路，三年报母慈。剑埋龙守壤，石卧虎司碑。",
            "忧阕情犹结，祥回禫届期。竹符忠介凛，桐杖孝思凄。",
            "许史峋嶙篆，曹侯感旧诗。鸿蒙山暝启，骏彩德昭垂。",
            "华表瑶池冥，清漳玉树枝。昭题盟岳渎，展墓庆重熙。"
        ]
    },
    {
        "id": 2325,
        "title": "和陈元光平潮寇诗",
        "author": "许天正",
        "volume": "卷四十五",
        "paragraphs": [
            "抱磴从天上，驱车返岭东。气昂无丑虏，策妙诎群雄。",
            "飞絮随风散，余氛向日镕。长戈收百甲，聚骑破千重。",
            "落剑惟戎首，游绳系胁从。四野无坚壁，群生未化融。",
            "龙湖膏泽下，早晚遍枯穷。"
        ]
    },
    {
        "id": 2326,
        "title": "咏牛应制",
        "author": "许圉师",
        "volume": "卷四十五",
        "paragraphs": [
            "逸足还同骥，奇毛自偶麟。欲知花迹远，云影入天津。"
        ]
    },
    {
        "id": 2327,
        "title": "答户部员外贺遂涉戏赠",
        "author": "赵谦光",
        "volume": "卷四十五",
        "paragraphs": [
            "锦帐随情设，金炉任意熏。惟愁员外署，不应列星文。"
        ]
    },
    {
        "id": 2328,
        "title": "送苏尚书赴益州",
        "author": "郑惟忠",
        "volume": "卷四十五",
        "paragraphs": [
            "离忧将岁尽，归望逐春来。庭花如有意，留艳待人开。"
        ]
    },
    {
        "id": 2329,
        "title": "咏燕",
        "author": "张𬸦",
        "volume": "卷四十五",
        "paragraphs": [
            "变石身犹重，衔泥力尚微。从来赴甲第，两起一双飞。"
        ]
    },
    {
        "id": 2330,
        "title": "岭外守岁",
        "author": "李福业",
        "volume": "卷四十五",
        "paragraphs": [
            "冬去更筹尽，春随斗柄回。寒暄一夜隔，客鬓两年催。"
        ]
    },
    {
        "id": 2331,
        "title": "奉和进船洛水应制",
        "author": "薛昚惑",
        "volume": "卷四十五",
        "paragraphs": [
            "禁园纡睿览，仙棹叶宸游。洛北风花树，江南彩画舟。",
            "荣生兰蕙草，春入凤凰楼。兴尽离宫暮，烟光起夕流。"
        ]
    },
    {
        "id": 2332,
        "title": "奉和九月九日应制",
        "author": "贺敱",
        "volume": "卷四十五",
        "paragraphs": [
            "商飙凝素钥，玄览贲黄图。晓霜惊断雁，晨吹结栖乌。",
            "寒花低岸菊，凉叶下庭梧。泽宫申旧典，相圃叶前模。",
            "玉砌分雕戟，金沟转镂衢。带星飞夏箭，映月上轩弧。",
            "庆展簪裾洽，恩融雨露濡。天文发丹篆，宝思掩玄珠。",
            "承欢徒抃舞，负弛窃忘躯。"
        ]
    }
]