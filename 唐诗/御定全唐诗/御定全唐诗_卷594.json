[
    {
        "id": 29215,
        "title": "登芜城",
        "author": "储嗣宗",
        "volume": "卷五百九十四",
        "paragraphs": [
            "昔人登此地，丘垄已前悲。今日又非昔，春风能几时。"
        ]
    },
    {
        "id": 29216,
        "title": "沧浪峡",
        "author": "储嗣宗",
        "volume": "卷五百九十四",
        "paragraphs": [
            "沧浪临古道，道上石成尘。自有沧浪峡，谁为无事人。"
        ]
    },
    {
        "id": 29217,
        "title": "垓城",
        "author": "储嗣宗",
        "volume": "卷五百九十四",
        "paragraphs": [
            "百战未言非，孤军惊夜围。山河意气尽，泪湿美人衣。"
        ]
    },
    {
        "id": 29218,
        "title": "南陂远望",
        "author": "储嗣宗",
        "volume": "卷五百九十四",
        "paragraphs": [
            "闲门横古塘，红树已惊霜。独立望秋草，野人耕夕阳。",
            "孤烟起蜗舍，飞鹭下渔梁。唯有田家事，依依似故乡。"
        ]
    },
    {
        "id": 29219,
        "title": "宿玉箫宫",
        "author": "储嗣宗",
        "volume": "卷五百九十四",
        "paragraphs": [
            "尘飞不到空，露湿翠微宫。鹤影石桥月，箫声松殿风。",
            "绿毛辞世女，白发入壶翁。借问烧丹处，桃花几遍红。"
        ]
    },
    {
        "id": 29220,
        "title": "晚眺徐州延福寺",
        "author": "储嗣宗",
        "volume": "卷五百九十四",
        "paragraphs": [
            "杉风振旅尘，晚景藉芳茵。片水明在野，万花深见人。",
            "静依归鹤思，远惜旧山春。今日惜携手，寄怀吟白苹。"
        ]
    },
    {
        "id": 29221,
        "title": "宿甘棠馆",
        "author": "储嗣宗",
        "volume": "卷五百九十四",
        "paragraphs": [
            "尘迹入门尽，悄然江海心。水声巫峡远，山色洞庭深。",
            "风桂落寒子，岚烟凝夕阴。前轩鹤归处，萝月思沉沉。"
        ]
    },
    {
        "id": 29222,
        "title": "和茅山高拾遗忆山中杂题五首：山泉",
        "author": "储嗣宗",
        "volume": "卷五百九十四",
        "paragraphs": [
            "香味清机仙府回，萦纡乱石便流杯。",
            "春风莫泛桃花去，恐引凡人入洞来。"
        ]
    },
    {
        "id": 29223,
        "title": "和茅山高拾遗忆山中杂题五首：巢鹤",
        "author": "储嗣宗",
        "volume": "卷五百九十四",
        "paragraphs": [
            "千万云间丁令威，殷勤仙骨莫先飞。",
            "若逢茅氏传消息，贞白先生不久归。"
        ]
    },
    {
        "id": 29224,
        "title": "和茅山高拾遗忆山中杂题五首：胡山",
        "author": "储嗣宗",
        "volume": "卷五百九十四",
        "paragraphs": [
            "犬入五云音信绝，凤楼凝碧悄无声。",
            "焚香古洞步虚夜，露湿松花空月明。"
        ]
    },
    {
        "id": 29225,
        "title": "和茅山高拾遗忆山中杂题五首：小楼",
        "author": "储嗣宗",
        "volume": "卷五百九十四",
        "paragraphs": [
            "松杉风外乱山青，曲几焚香对石屏。",
            "空忆去年春雨后，燕泥时污太玄经。"
        ]
    },
    {
        "id": 29226,
        "title": "和茅山高拾遗忆山中杂题五首：山邻",
        "author": "储嗣宗",
        "volume": "卷五百九十四",
        "paragraphs": [
            "石桥春涧已归迟，梦入仙山山不知。",
            "柱史从来非俗吏，青牛道士莫相疑。"
        ]
    },
    {
        "id": 29227,
        "title": "送道士",
        "author": "储嗣宗",
        "volume": "卷五百九十四",
        "paragraphs": [
            "泠然御风客，与道自浮沉。黄鹤有归语，白云无忌心。",
            "药炉经月净，天路入壶深。从此分杯后，相思何处寻。"
        ]
    },
    {
        "id": 29228,
        "title": "宿山馆",
        "author": "储嗣宗",
        "volume": "卷五百九十四",
        "paragraphs": [
            "寂寞对衰草，地凉凝露华。蝉鸣月中树，风落客前花。",
            "山馆无宿伴，秋琴初别家。自怜千万里，笔砚寄生涯。"
        ]
    },
    {
        "id": 29229,
        "title": "入浮石山",
        "author": "储嗣宗",
        "volume": "卷五百九十四",
        "paragraphs": [
            "斜日出门去，残花已过春。鸟声穿叶远，虎迹渡溪新。",
            "入洞几时路，耕田何代人。自惭非避俗，不敢问迷津。"
        ]
    },
    {
        "id": 29230,
        "title": "送人归故园",
        "author": "储嗣宗",
        "volume": "卷五百九十四",
        "paragraphs": [
            "远节惨言别，况予心久违。从来忆家泪，今日送君归。",
            "野路正风雪，还乡犹布衣。里中耕稼者，应笑读书非。"
        ]
    },
    {
        "id": 29231,
        "title": "得越中书",
        "author": "储嗣宗",
        "volume": "卷五百九十四",
        "paragraphs": [
            "芳草离离思，悠悠春梦余。池亭千里月，烟水一封书。",
            "诗想怀康乐，文应吊子胥。扁舟恋南越，岂独为鲈鱼。"
        ]
    },
    {
        "id": 29232,
        "title": "秋墅",
        "author": "储嗣宗",
        "volume": "卷五百九十四",
        "paragraphs": [
            "欲暮候樵者，望山空翠微。虹随余雨散，鸦带夕阳归。",
            "穷巷长秋草，孤村时捣衣。谁知多病客，寂寞掩柴扉。"
        ]
    },
    {
        "id": 29233,
        "title": "哭彭先生",
        "author": "储嗣宗",
        "volume": "卷五百九十四",
        "paragraphs": [
            "谷口溪声客自伤，那堪呜咽吊残阳。空阶鹤恋丹青影，",
            "门人远赴心丧夜，月满千山旧草堂。"
        ]
    },
    {
        "id": 29234,
        "title": "和顾非熊先生题茅山处士闲居",
        "author": "储嗣宗",
        "volume": "卷五百九十四",
        "paragraphs": [
            "归耕地肺绝尘喧，匣里青萍未报恩。浊酒自怜终日醉，",
            "唯有阶前芳草色，年年惆怅忆王孙。"
        ]
    },
    {
        "id": 29235,
        "title": "长安怀古",
        "author": "储嗣宗",
        "volume": "卷五百九十四",
        "paragraphs": [
            "祸稔萧墙终不知，生人力屈尽边陲。赤龙已赴东方暗，",
            "秋风解怨扶苏死，露泣烟愁红树枝。"
        ]
    },
    {
        "id": 29236,
        "title": "过王右丞书堂二首",
        "author": "储嗣宗",
        "volume": "卷五百九十四",
        "paragraphs": [
            "澄潭昔卧龙，章句世为宗。独步声名在，千岩水石空。",
            "野禽悲灌木，落日吊清风。后学攀遗址，秋山闻草虫。",
            "万树影参差，石床藤半垂。萤光虽散草，鸟迹尚临池。",
            "风雅传今日，云山想昔时。感深苏属国，千载五言诗。"
        ]
    },
    {
        "id": 29237,
        "title": "孤雁",
        "author": "储嗣宗",
        "volume": "卷五百九十四",
        "paragraphs": [
            "孤雁暮飞急，萧萧天地秋。关河正黄叶，消息断青楼。",
            "湘渚烟波远，骊山风雨愁。此时万里道，魂梦绕沧洲。"
        ]
    },
    {
        "id": 29238,
        "title": "赠隐者",
        "author": "储嗣宗",
        "volume": "卷五百九十四",
        "paragraphs": [
            "尽室居幽谷，乱山为四邻。雾深知有术，窗静似无人。",
            "鹤语松上月，花明云里春。生涯更何许，尊酒与垂纶。"
        ]
    },
    {
        "id": 29239,
        "title": "早春怀薛公裕",
        "author": "储嗣宗",
        "volume": "卷五百九十四",
        "paragraphs": [
            "幽独自成愚，柴门日渐芜。陆机初入洛，孙楚又游吴。",
            "失意怨杨柳，异乡闻鹧鸪。相思复相望，春草满南湖。"
        ]
    },
    {
        "id": 29240,
        "title": "村月",
        "author": "储嗣宗",
        "volume": "卷五百九十四",
        "paragraphs": [
            "月午篱南道，前村半隐林。田翁独归处，荞麦露花深。"
        ]
    },
    {
        "id": 29241,
        "title": "早春",
        "author": "储嗣宗",
        "volume": "卷五百九十四",
        "paragraphs": [
            "野树花初发，空山独见时。踟蹰历阳道，乡思满南枝。"
        ]
    },
    {
        "id": 29242,
        "title": "送友人游吴",
        "author": "储嗣宗",
        "volume": "卷五百九十四",
        "paragraphs": [
            "吴山青楚吟，草色异乡心。一酌水边酒，数声花下琴。",
            "登楼旧国远，探穴九疑深。更想逢秋节，那堪闻夜砧。"
        ]
    },
    {
        "id": 29243,
        "title": "赠别",
        "author": "储嗣宗",
        "volume": "卷五百九十四",
        "paragraphs": [
            "兰泽伤秋色，临风远别期。东城草虽绿，南浦柳无枝。",
            "直道岂易枉，暗投谁不疑。因君问行役，有泪湿江蓠。"
        ]
    },
    {
        "id": 29244,
        "title": "经故人旧居",
        "author": "储嗣宗",
        "volume": "卷五百九十四",
        "paragraphs": [
            "万里访遗尘，莺声泪湿巾。古书无主散，废宅与山邻。",
            "宿草风悲夜，荒村月吊人。凄凉问残柳，今日为谁春。"
        ]
    },
    {
        "id": 29245,
        "title": "随边使过五原",
        "author": "储嗣宗",
        "volume": "卷五百九十四",
        "paragraphs": [
            "偶逐星车犯虏尘，故乡常恐到无因。",
            "五原西去阳关废，日漫平沙不见人。"
        ]
    },
    {
        "id": 29246,
        "title": "春怀寄秣陵知友",
        "author": "储嗣宗",
        "volume": "卷五百九十四",
        "paragraphs": [
            "庐江城外柳堪攀，万里行人尚未还。",
            "借问景阳台下客，谢家谁更卧东山。"
        ]
    },
    {
        "id": 29247,
        "title": "宋州月夜感怀",
        "author": "储嗣宗",
        "volume": "卷五百九十四",
        "paragraphs": [
            "雁池衰草露沾衣，河水东流万事微。",
            "寂寞青陵台上月，秋风满树鹊南飞。"
        ]
    },
    {
        "id": 29248,
        "title": "吴宫",
        "author": "储嗣宗",
        "volume": "卷五百九十四",
        "paragraphs": [
            "荒台荆棘多，忠谏竟如何。细草迷宫巷，闲花误绮罗。",
            "前溪徒自绿，子夜不闻歌。怅望清江暮，悠悠东去波。"
        ]
    },
    {
        "id": 29249,
        "title": "春游望仙谷",
        "author": "储嗣宗",
        "volume": "卷五百九十四",
        "paragraphs": [
            "清无车马尘，深洞百花春。鸡犬疑沾药，耕桑似避秦。",
            "登山采樵路，临水浣纱人。若得心无事，移家便卜邻。"
        ]
    },
    {
        "id": 29250,
        "title": "圣女祠",
        "author": "储嗣宗",
        "volume": "卷五百九十四",
        "paragraphs": [
            "石屏苔色凉，流水绕祠堂。巢鹊疑天汉，潭花似镜妆。",
            "神来云雨合，神去蕙兰香。不复闻双佩，山门空夕阳。"
        ]
    },
    {
        "id": 29251,
        "title": "宿范水",
        "author": "储嗣宗",
        "volume": "卷五百九十四",
        "paragraphs": [
            "行人倦游宦，秋草宿湖边。露湿芙蓉渡，月明渔网船。",
            "寒机深竹里，远浪到门前。何处思乡甚，歌声闻采莲。"
        ]
    },
    {
        "id": 29252,
        "title": "送顾陶校书归钱塘",
        "author": "储嗣宗",
        "volume": "卷五百九十四",
        "paragraphs": [
            "清苦月偏知，南归瘦马迟。橐轻缘换酒，发白为吟诗。",
            "水色西陵渡，松声伍相祠。圣朝思直谏，不是挂冠时。"
        ]
    },
    {
        "id": 29253,
        "title": "题云阳高少府衙斋",
        "author": "储嗣宗",
        "volume": "卷五百九十四",
        "paragraphs": [
            "大隐能兼济，轩窗逐胜开。远含云水思，深得栋梁材。",
            "吏散山逾静，庭闲鸟自来。更怜幽砌色，秋雨长莓苔。"
        ]
    }
]