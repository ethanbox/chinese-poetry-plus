[
    {
        "id": 51,
        "title": "清平乐·上阳春晚",
        "rhythmic": "清平乐",
        "author": "温庭筠",
        "volume": "卷二",
        "paragraphs": [
            "上阳春晚，宫女愁蛾浅。",
            "新岁清平思同辇，争那长安路远。",
            "凤帐鸳被徒熏，寂寞花锁千门。",
            "竞把黄金买赋，为妾将上明君。"
        ]
    },
    {
        "id": 52,
        "title": "清平乐·洛阳愁绝",
        "rhythmic": "清平乐",
        "author": "温庭筠",
        "volume": "卷二",
        "paragraphs": [
            "洛阳愁绝，杨柳花飘雪。",
            "终日行人恣攀折，桥下流水呜咽。",
            "上马争劝离觞，南浦莺声断肠。",
            "愁杀平原年少，回首挥泪千行。"
        ]
    },
    {
        "id": 53,
        "title": "遐方怨·凭绣槛",
        "rhythmic": "遐方怨",
        "author": "温庭筠",
        "volume": "卷二",
        "paragraphs": [
            "凭绣槛，解罗帷。",
            "未得君书，肠断，潇湘春雁飞。",
            "不知征马几时归，海棠花谢也，雨霏霏。"
        ]
    },
    {
        "id": 54,
        "title": "遐方怨·花半坼",
        "rhythmic": "遐方怨",
        "author": "温庭筠",
        "volume": "卷二",
        "paragraphs": [
            "花半坼，雨初晴。",
            "未卷珠帘，梦残，惆怅闻晓莺。",
            "宿妆眉浅粉山横，约鬟鸾镜里，绣罗轻。"
        ]
    },
    {
        "id": 55,
        "title": "诉衷情·莺语花舞春昼午",
        "rhythmic": "诉衷情",
        "author": "温庭筠",
        "volume": "卷二",
        "paragraphs": [
            "莺语花舞春昼午，雨霏微。",
            "金带枕，宫锦，凤凰帷。",
            "柳弱蝶交飞，依依。",
            "辽阳音信稀，梦中归。"
        ]
    },
    {
        "id": 56,
        "title": "思帝乡·花花",
        "rhythmic": "思帝乡",
        "author": "温庭筠",
        "volume": "卷二",
        "paragraphs": [
            "花花，满枝红似霞。",
            "罗袖画帘肠断，卓香车。",
            "回面共人闲语，战篦金凤斜。",
            "惟有阮郎春尽，不归家。"
        ]
    },
    {
        "id": 57,
        "title": "梦江南·千万恨",
        "rhythmic": "梦江南",
        "author": "温庭筠",
        "volume": "卷二",
        "paragraphs": [
            "千万恨，恨极在天涯。",
            "山月不知心里事，水风空落眼前花，摇曳碧云斜。"
        ]
    },
    {
        "id": 58,
        "title": "梦江南·梳洗罢",
        "rhythmic": "梦江南",
        "author": "温庭筠",
        "volume": "卷二",
        "paragraphs": [
            "梳洗罢，独倚望江楼。",
            "过尽千帆皆不是，斜晖脉脉水悠悠，肠断白苹洲。"
        ]
    },
    {
        "id": 59,
        "title": "河传·江畔",
        "rhythmic": "河传",
        "author": "温庭筠",
        "volume": "卷二",
        "paragraphs": [
            "江畔，相唤。",
            "晓妆鲜，仙景个女采莲。",
            "请君莫向那岸边，少年，好花新满船。",
            "红袖摇曳逐风暖，垂玉腕，肠向柳丝断。",
            "浦南归，浦北归，莫知，晚来人已稀。"
        ]
    },
    {
        "id": 60,
        "title": "河传·湖上",
        "rhythmic": "河传",
        "author": "温庭筠",
        "volume": "卷二",
        "paragraphs": [
            "湖上，闲望。",
            "雨萧萧，烟浦花桥路遥。",
            "谢娘翠蛾愁不消，终朝，梦魂迷晚潮。",
            "荡子天涯归棹远，春已晚，莺语空肠断。",
            "若耶溪，溪水西，柳堤，不闻郎马嘶。"
        ]
    },
    {
        "id": 61,
        "title": "河传·同伴",
        "rhythmic": "河传",
        "author": "温庭筠",
        "volume": "卷二",
        "paragraphs": [
            "同伴，相唤。",
            "杏花稀，梦里每愁依违。",
            "仙客一去燕已飞，不归，泪痕空满衣。",
            "天际云鸟引晴远，春已晚，烟霭渡南苑。",
            "雪梅香，柳带长，小娘，转令人意伤。"
        ]
    },
    {
        "id": 62,
        "title": "番女怨·万枝香雪开已遍",
        "rhythmic": "番女怨",
        "author": "温庭筠",
        "volume": "卷二",
        "paragraphs": [
            "万枝香雪开已遍，细雨双燕。",
            "钿蝉筝，金雀扇，画梁相见。",
            "雁门消息不归来，又飞回。"
        ]
    },
    {
        "id": 63,
        "title": "番女怨·碛南沙上惊雁起",
        "rhythmic": "番女怨",
        "author": "温庭筠",
        "volume": "卷二",
        "paragraphs": [
            "碛南沙上惊雁起，飞雪千里。",
            "玉连环，金镞箭，年年征战。",
            "画楼离恨锦屏空，杏花红。"
        ]
    },
    {
        "id": 64,
        "title": "荷叶杯·一点露珠凝冷",
        "rhythmic": "荷叶杯",
        "author": "温庭筠",
        "volume": "卷二",
        "paragraphs": [
            "一点露珠凝冷，波影。满池塘。",
            "绿茎红艳两相乱，肠断。水风凉。"
        ]
    },
    {
        "id": 65,
        "title": "荷叶杯·镜水夜来秋月",
        "rhythmic": "荷叶杯",
        "author": "温庭筠",
        "volume": "卷二",
        "paragraphs": [
            "镜水夜来秋月，如雪。采莲时。",
            "小娘红粉对寒浪，惆怅。正思惟。"
        ]
    },
    {
        "id": 66,
        "title": "荷叶杯·楚女欲归南浦",
        "rhythmic": "荷叶杯",
        "author": "温庭筠",
        "volume": "卷二",
        "paragraphs": [
            "楚女欲归南浦，朝雨。湿愁红。",
            "小船摇漾入花里，波起。隔西风。"
        ]
    },
    {
        "id": 67,
        "title": "天仙子·晴野鹭鸶飞一只",
        "rhythmic": "天仙子",
        "author": "皇甫松",
        "volume": "卷二",
        "paragraphs": [
            "晴野鹭鸶飞一只，水荭花发秋江碧。",
            "刘郎此日别天仙，登绮席，泪珠滴，十二晚峰高历历。"
        ]
    },
    {
        "id": 68,
        "title": "天仙子·踯躅花开红照水",
        "rhythmic": "天仙子",
        "author": "皇甫松",
        "volume": "卷二",
        "paragraphs": [
            "踯躅花开红照水，鹧鸪飞绕青山觜。",
            "行人经岁始归来，千万里，错相倚，懊恼天仙应有以。"
        ]
    },
    {
        "id": 69,
        "title": "浪淘沙·滩头细草接疏林",
        "rhythmic": "浪淘沙",
        "author": "皇甫松",
        "volume": "卷二",
        "paragraphs": [
            "滩头细草接疏林，浪恶罾船半欲沉。",
            "宿鹭眠鸥飞旧浦，去年沙嘴是江心。"
        ]
    },
    {
        "id": 70,
        "title": "浪淘沙·蛮歌豆蔻北人愁",
        "rhythmic": "浪淘沙",
        "author": "皇甫松",
        "volume": "卷二",
        "paragraphs": [
            "蛮歌豆蔻北人愁，蒲雨杉风野艇秋。",
            "浪起䴔䴖眠不得，寒沙细细入江流。"
        ]
    },
    {
        "id": 71,
        "title": "杨柳枝·春入行宫映翠微",
        "rhythmic": "杨柳枝",
        "author": "皇甫松",
        "volume": "卷二",
        "paragraphs": [
            "春入行宫映翠微，玄宗侍女舞烟丝。",
            "如今柳向空城绿，玉笛何人更把吹。"
        ]
    },
    {
        "id": 72,
        "title": "杨柳枝·烂漫春归水国时",
        "rhythmic": "杨柳枝",
        "author": "皇甫松",
        "volume": "卷二",
        "paragraphs": [
            "烂漫春归水国时，吴王宫殿柳丝垂。",
            "黄莺长叫空闺畔，西子无因更得知。"
        ]
    },
    {
        "id": 73,
        "title": "摘得新·酌一卮",
        "rhythmic": "摘得新",
        "author": "皇甫松",
        "volume": "卷二",
        "paragraphs": [
            "酌一卮，须教玉笛吹。",
            "锦筵红蜡烛，莫来迟。",
            "繁红一夜经风雨，是空枝。"
        ]
    },
    {
        "id": 74,
        "title": "摘得新·摘得新",
        "rhythmic": "摘得新",
        "author": "皇甫松",
        "volume": "卷二",
        "paragraphs": [
            "摘得新，枝枝叶叶春。",
            "管弦兼美酒，最关人。",
            "平生都得几十度，展香茵。"
        ]
    },
    {
        "id": 75,
        "title": "梦江南·兰烬落",
        "rhythmic": "梦江南",
        "author": "皇甫松",
        "volume": "卷二",
        "paragraphs": [
            "兰烬落，屏上暗红蕉。",
            "闲梦江南梅熟日，夜船吹笛雨萧萧，人语驿边桥。"
        ]
    },
    {
        "id": 76,
        "title": "梦江南·楼上寝",
        "rhythmic": "梦江南",
        "author": "皇甫松",
        "volume": "卷二",
        "paragraphs": [
            "楼上寝，残月下帘旌。",
            "梦见秣陵惆怅事，桃花柳絮满江城，双髻坐吹笙。"
        ]
    },
    {
        "id": 77,
        "title": "采莲子·菡萏香莲十顷陂",
        "rhythmic": "采莲子",
        "author": "皇甫松",
        "volume": "卷二",
        "paragraphs": [
            "菡萏香莲十顷陂（举棹），小姑贪戏采莲迟（年少）。",
            "晚来弄水船头湿（举棹），更脱红裙裹鸭儿（年少）。"
        ]
    },
    {
        "id": 78,
        "title": "采莲子·船动湖光滟滟秋",
        "rhythmic": "采莲子",
        "author": "皇甫松",
        "volume": "卷二",
        "paragraphs": [
            "船动湖光滟滟秋（举棹），贪看年少信船流（年少）。",
            "无端隔水抛莲子（举棹），遥被人知半日羞（年少）。"
        ]
    },
    {
        "id": 79,
        "title": "浣溪沙·清晓妆成寒食天",
        "rhythmic": "浣溪沙",
        "author": "韦庄",
        "volume": "卷二",
        "paragraphs": [
            "清晓妆成寒食天，柳球斜袅间花钿，卷帘直出画堂前。",
            "指点牡丹初绽朵，日高犹自凭朱栏，含颦不语恨春残。"
        ]
    },
    {
        "id": 80,
        "title": "浣溪沙·欲上秋千四体慵",
        "rhythmic": "浣溪沙",
        "author": "韦庄",
        "volume": "卷二",
        "paragraphs": [
            "欲上秋千四体慵，拟教人送又心忪。画堂帘幕月明风。",
            "此夜有情谁不极，隔墙梨雪又玲珑，玉容憔悴惹微红。"
        ]
    },
    {
        "id": 81,
        "title": "浣溪沙·惆怅梦余山月斜",
        "rhythmic": "浣溪沙",
        "author": "韦庄",
        "volume": "卷二",
        "paragraphs": [
            "惆怅梦余山月斜，孤灯照壁背窗纱，小楼高阁谢娘家。",
            "暗想玉容何所似，一枝春雪冻梅花，满身香雾簇朝霞。"
        ]
    },
    {
        "id": 82,
        "title": "浣溪沙·绿树藏莺莺玉啼",
        "rhythmic": "浣溪沙",
        "author": "韦庄",
        "volume": "卷二",
        "paragraphs": [
            "绿树藏莺莺玉啼，柳丝斜拂白铜堤，弄珠江上草萋萋。",
            "日暮饮归何处客，绣鞍骢马一声嘶，满身兰麝醉如泥。"
        ]
    },
    {
        "id": 83,
        "title": "浣溪沙·夜夜相思更漏残",
        "rhythmic": "浣溪沙",
        "author": "韦庄",
        "volume": "卷二",
        "paragraphs": [
            "夜夜相思更漏残，伤心明月凭栏干，想君思我锦衾寒。",
            "咫尺画堂深似海，忆来唯把旧书看，几时携手入长安。"
        ]
    },
    {
        "id": 84,
        "title": "菩萨蛮·红楼别夜堪惆怅",
        "rhythmic": "菩萨蛮",
        "author": "韦庄",
        "volume": "卷二",
        "paragraphs": [
            "红楼别夜堪惆怅，香灯半卷流苏帐。",
            "残月出门时，美人和泪辞。",
            "琵琶金翠羽，弦上黄莺语。",
            "劝我早归家，绿窗人似花。"
        ]
    },
    {
        "id": 85,
        "title": "菩萨蛮·人人尽说江南好",
        "rhythmic": "菩萨蛮",
        "author": "韦庄",
        "volume": "卷二",
        "paragraphs": [
            "人人尽说江南好，游人只合江南老。",
            "春水碧于天，画船听雨眠。",
            "垆边人似月，皓腕凝双雪。",
            "未老莫还乡，还乡须断肠。"
        ]
    },
    {
        "id": 86,
        "title": "菩萨蛮·如今却忆江南乐",
        "rhythmic": "菩萨蛮",
        "author": "韦庄",
        "volume": "卷二",
        "paragraphs": [
            "如今却忆江南乐，当时年少春衫薄。",
            "骑马倚斜桥，满楼红袖招。",
            "翠屏金屈曲，醉入花丛宿。",
            "此度见花枝，白头誓不归。"
        ]
    },
    {
        "id": 87,
        "title": "菩萨蛮·劝君今夜须沉醉",
        "rhythmic": "菩萨蛮",
        "author": "韦庄",
        "volume": "卷二",
        "paragraphs": [
            "劝君今夜须沉醉，樽前莫话明朝事。",
            "珍重主人心，酒深情亦深。",
            "须愁春漏短，莫诉金杯满。",
            "遇酒且呵呵，人生能几何。"
        ]
    },
    {
        "id": 88,
        "title": "菩萨蛮·洛阳城里春光好",
        "rhythmic": "菩萨蛮",
        "author": "韦庄",
        "volume": "卷二",
        "paragraphs": [
            "洛阳城里春光好，洛阳才子他乡老。",
            "柳暗魏王堤，此时心转迷。",
            "桃花春水绿，水上鸳鸯浴。",
            "凝恨对残晖，忆君君不知。"
        ]
    },
    {
        "id": 89,
        "title": "归国遥·春欲暮",
        "rhythmic": "归国遥",
        "author": "韦庄",
        "volume": "卷二",
        "paragraphs": [
            "春欲暮，满地落花红带雨。",
            "惆怅玉笼鹦鹉，单栖无伴侣。",
            "南望去程何许，问花花不语。",
            "早晚得同归去，恨无双翠羽。"
        ]
    },
    {
        "id": 90,
        "title": "归国遥·金翡翠",
        "rhythmic": "归国遥",
        "author": "韦庄",
        "volume": "卷二",
        "paragraphs": [
            "金翡翠，为我南飞传我意。",
            "罨画桥边春水，几年花下醉。",
            "别后只知相愧，泪珠难远寄。",
            "罗幕绣帷鸳被，旧欢如梦里。"
        ]
    },
    {
        "id": 91,
        "title": "归国遥·春欲晚",
        "rhythmic": "归国遥",
        "author": "韦庄",
        "volume": "卷二",
        "paragraphs": [
            "春欲晚，戏蝶游蜂花烂漫。",
            "日落谢家池馆，柳丝金缕断。",
            "睡觉绿鬟风乱，画屏云雨散。",
            "闲倚博山长叹，泪流沾皓腕。"
        ]
    },
    {
        "id": 92,
        "title": "应天长·绿槐阴里黄莺语",
        "rhythmic": "应天长",
        "author": "韦庄",
        "volume": "卷二",
        "paragraphs": [
            "绿槐阴里黄莺语，深院无人春昼午。",
            "画帘垂，金凤舞，寂寞绣屏香一炷。",
            "碧天云，无定处，空有梦魂来去。",
            "夜夜绿窗风雨，断肠君信否。"
        ]
    },
    {
        "id": 93,
        "title": "应天长·别来半岁音书绝",
        "rhythmic": "应天长",
        "author": "韦庄",
        "volume": "卷二",
        "paragraphs": [
            "别来半岁音书绝，一寸离肠千万结。",
            "难相见，易相别，又是玉楼花似雪。",
            "暗相思，无处说，惆怅夜来烟月。",
            "想得此时情切，泪沾红袖黦。"
        ]
    },
    {
        "id": 94,
        "title": "荷叶杯·绝代佳人难得",
        "rhythmic": "荷叶杯",
        "author": "韦庄",
        "volume": "卷二",
        "paragraphs": [
            "绝代佳人难得，倾国，花下见无期。",
            "一双愁黛远山眉，不忍更思惟。",
            "闲掩翠屏金凤，残梦，罗幕画堂空。",
            "碧天无路信难通，惆怅旧房栊。"
        ]
    },
    {
        "id": 95,
        "title": "荷叶杯·记得那年花下",
        "rhythmic": "荷叶杯",
        "author": "韦庄",
        "volume": "卷二",
        "paragraphs": [
            "记得那年花下，深夜，初识谢娘时。",
            "水堂西面画帘垂，携手暗相期。",
            "惆怅晓莺残月，相别，从此隔音尘。",
            "如今俱是异乡人，相见更无因。"
        ]
    },
    {
        "id": 96,
        "title": "清平乐·春愁南陌",
        "rhythmic": "清平乐",
        "author": "韦庄",
        "volume": "卷二",
        "paragraphs": [
            "春愁南陌，故国音书隔。",
            "细雨霏霏梨花白，燕拂画帘金额。",
            "尽日相望王孙，尘满衣上泪痕。",
            "谁向桥边吹笛，驻马西望销魂。"
        ]
    },
    {
        "id": 97,
        "title": "清平乐·野花芳草",
        "rhythmic": "清平乐",
        "author": "韦庄",
        "volume": "卷二",
        "paragraphs": [
            "野花芳草，寂寞关山道。",
            "柳吐金丝莺语早，惆怅香闺暗老。",
            "罗带悔结同心，独凭朱栏思深。",
            "梦觉半床斜月，小窗风触鸣琴。"
        ]
    },
    {
        "id": 98,
        "title": "清平乐·何处游女",
        "rhythmic": "清平乐",
        "author": "韦庄",
        "volume": "卷二",
        "paragraphs": [
            "何处游女，蜀国多云雨。",
            "云解有情花解语，窣地绣罗金缕。",
            "妆成不整金钿，含羞待月秋千。",
            "住在绿槐阴里，门临春水桥边。"
        ]
    },
    {
        "id": 99,
        "title": "清平乐·莺啼残月",
        "rhythmic": "清平乐",
        "author": "韦庄",
        "volume": "卷二",
        "paragraphs": [
            "莺啼残月，绣阁香灯灭。",
            "门外马嘶郎欲别，正是落花时节。",
            "妆成不画蛾眉，含愁独倚金扉。",
            "云路香尘莫扫，扫即郎去归迟。"
        ]
    },
    {
        "id": 100,
        "title": "望远行·欲别无言倚画屏",
        "rhythmic": "望远行",
        "author": "韦庄",
        "volume": "卷二",
        "paragraphs": [
            "欲别无言倚画屏，含恨暗伤情。",
            "谢家庭树锦鸡鸣，残月落边城。",
            "人欲别，马频嘶，绿槐千里长堤。",
            "出门芳草路萋萋，云雨别来易东西。",
            "不忍别君后，却入旧香闺。"
        ]
    }
]