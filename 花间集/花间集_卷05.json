[
    {
        "id": 201,
        "title": "江城子·碧栏干外小中庭",
        "rhythmic": "江城子",
        "author": "张泌",
        "volume": "卷五",
        "paragraphs": [
            "碧栏干外小中庭，雨初晴，晓莺声。",
            "飞絮落花，时节近清明。",
            "睡起卷帘无一事，匀面了，没心情。"
        ]
    },
    {
        "id": 202,
        "title": "江城子·浣花溪上见卿卿",
        "rhythmic": "江城子",
        "author": "张泌",
        "volume": "卷五",
        "paragraphs": [
            "浣花溪上见卿卿，脸波明，黛眉轻。",
            "绿云高绾，金族小蜻蜓。",
            "好是问他来得么？和笑道：莫多情。"
        ]
    },
    {
        "id": 203,
        "title": "河渎神·古树噪寒鸦",
        "rhythmic": "河渎神",
        "author": "张泌",
        "volume": "卷五",
        "paragraphs": [
            "古树噪寒鸦，满庭枫叶芦花。",
            "昼灯当午隔轻纱，画阁珠帘影斜。",
            "门外往来祈赛客，翩翩帆落天涯。",
            "回首隔江烟火，渡头三两人家。"
        ]
    },
    {
        "id": 204,
        "title": "蝴蝶儿·蝴蝶儿",
        "rhythmic": "蝴蝶儿",
        "author": "张泌",
        "volume": "卷五",
        "paragraphs": [
            "蝴蝶儿，晚春时，阿娇初着淡黄衣，倚窗学画伊。",
            "还似花间见，双双对对飞。",
            "无端和泪拭胭脂，惹教双翅垂。"
        ]
    },
    {
        "id": 205,
        "title": "虞美人·鸳鸯对浴银塘暖",
        "rhythmic": "虞美人",
        "author": "毛文锡",
        "volume": "卷五",
        "paragraphs": [
            "鸳鸯对浴银塘暖，水面蒲稍短。",
            "垂杨低拂曲尘波，蛛丝结网露珠多，滴圆荷。",
            "遥思桃叶吴江碧，便是天河隔。",
            "锦鳞红鬣影沉沉，相思空有梦相寻，意难任。"
        ]
    },
    {
        "id": 206,
        "title": "虞美人·宝檀金缕鸳鸯枕",
        "rhythmic": "虞美人",
        "author": "毛文锡",
        "volume": "卷五",
        "paragraphs": [
            "宝檀金缕鸳鸯枕，绶带盘宫锦。",
            "夕阳低映小窗明，南园绿树语莺莺，梦难成。",
            "玉炉香暖频添炷，满地飘轻絮。",
            "珠帘不卷度沉烟，庭前间立画秋千，艳阳天。"
        ]
    },
    {
        "id": 207,
        "title": "酒泉子·绿树春深",
        "rhythmic": "酒泉子",
        "author": "毛文锡",
        "volume": "卷五",
        "paragraphs": [
            "绿树春深，燕语莺啼声断续。",
            "蕙风飘荡入芳丛，惹残红。",
            "柳丝无力袅烟空，金盏不辞须满酌。",
            "海棠花下思朦胧，醉香风。"
        ]
    },
    {
        "id": 208,
        "title": "喜迁莺·芳春景",
        "rhythmic": "喜迁莺",
        "author": "毛文锡",
        "volume": "卷五",
        "paragraphs": [
            "芳春景，暖晴烟，乔木见莺迁。",
            "传枝偎叶语关关，飞过绮丛间。",
            "锦翼鲜，金毳软，百啭千娇相唤。",
            "碧纱窗晓怕闻声，惊破鸳鸯暖。"
        ]
    },
    {
        "id": 209,
        "title": "赞成功·海棠未坼",
        "rhythmic": "赞成功",
        "author": "毛文锡",
        "volume": "卷五",
        "paragraphs": [
            "海棠未坼，万点深红，香包缄结一熏熏。",
            "似含羞态，邀勒春风。",
            "蜂来蝶去，任绕芳丛。",
            "昨夜微雨，飘酒庭中。",
            "忽闻声滴井边桐，美人惊起，坐听晨钟。",
            "快教折取，戴玉璁。"
        ]
    },
    {
        "id": 210,
        "title": "西溪子·昨日西溪游赏",
        "rhythmic": "西溪子",
        "author": "毛文锡",
        "volume": "卷五",
        "paragraphs": [
            "昨日西溪游赏，芳树奇花千样，锁春光。",
            "金樽满，听弦管，娇妓舞衫香暖。",
            "不觉到斜晖，马驮归。",
            "中兴乐",
            "豆蔻花繁烟艳深，丁香软结同心。",
            "翠鬟女，相与共淘金。",
            "红蕉叶里猩猩语，鸳鸯浦，镜中鸾舞。",
            "丝雨隔，荔枝阴。"
        ]
    },
    {
        "id": 211,
        "title": "更漏子·春夜阑",
        "rhythmic": "更漏子",
        "author": "毛文锡",
        "volume": "卷五",
        "paragraphs": [
            "春夜阑，春恨切，花外子规啼月。",
            "人不见，梦难见，红纱一点灯。",
            "偏怨别，是芳节，庭中丁香千结。",
            "宵雾散，晓霞晖，梁同双燕飞。"
        ]
    },
    {
        "id": 212,
        "title": "接贤宾·香鞯镂襜五花骢",
        "rhythmic": "接贤宾",
        "author": "毛文锡",
        "volume": "卷五",
        "paragraphs": [
            "香鞯镂襜五花骢，值春景初融。",
            "流珠喷沫躞蹀，汗血流红。",
            "少年公子能乘驭，金镳玉辔珑璁。",
            "为惜珊瑚鞭不下，骄生百步千踪。",
            "信穿花，从拂柳，向九陌追风。"
        ]
    },
    {
        "id": 213,
        "title": "赞浦子·锦帐添香睡",
        "rhythmic": "赞浦子",
        "author": "毛文锡",
        "volume": "卷五",
        "paragraphs": [
            "锦帐添香睡，金炉换夕照。",
            "懒结芙蓉带，慵拖翡翠裙。",
            "正是桃夭柳媚，那堪暮雨朝云。",
            "宋玉高唐意，裁琼欲赠君。"
        ]
    },
    {
        "id": 214,
        "title": "甘州遍·春光好",
        "rhythmic": "甘州遍",
        "author": "毛文锡",
        "volume": "卷五",
        "paragraphs": [
            "春光好，公子爱闲游，足风流。",
            "金鞍白马，雕弓宝剑，红缨锦襜出长揪。",
            "花蔽膝，玉衔头。",
            "寻芳逐胜欢宴，丝竹不曾休。",
            "美人唱，揭调是《甘州》。醉红楼。",
            "尧年舜日，乐圣永无忧。"
        ]
    },
    {
        "id": 215,
        "title": "甘州遍·秋风紧",
        "rhythmic": "甘州遍",
        "author": "毛文锡",
        "volume": "卷五",
        "paragraphs": [
            "秋风紧，平碛雁行低，阵云齐。",
            "萧萧飒飒，边声四起，愁闻戍角与征鼙。",
            "青冢北，黑山西。",
            "沙飞聚散无定，往往路人迷。",
            "铁衣冷，战马血沾蹄，破番奚。",
            "凤凰诏下，步步蹑丹梯。"
        ]
    },
    {
        "id": 216,
        "title": "纱窗恨·新春燕子还来至",
        "rhythmic": "纱窗恨",
        "author": "毛文锡",
        "volume": "卷五",
        "paragraphs": [
            "新春燕子还来至，一双飞。",
            "垒巢泥湿时时坠，涴人衣。",
            "后园里看百花发，香风拂，绣户金扉。",
            "月照纱窗，恨依依。"
        ]
    },
    {
        "id": 217,
        "title": "纱窗恨·双双蝶翅涂铅粉",
        "rhythmic": "纱窗恨",
        "author": "毛文锡",
        "volume": "卷五",
        "paragraphs": [
            "双双蝶翅涂铅粉，咂花心。",
            "绮窗绣户飞来稳，画堂阴。",
            "二三月爱随飘絮，伴落花，来拂衣襟。",
            "更剪轻罗片，傅黄金。"
        ]
    },
    {
        "id": 218,
        "title": "柳含烟·隋堤柳",
        "rhythmic": "柳含烟",
        "author": "毛文锡",
        "volume": "卷五",
        "paragraphs": [
            "隋堤柳，汴河旁。",
            "夹岸绿阴千里，龙舟凤舸木兰香，锦帆张。",
            "因梦江南春景好，一路流苏羽葆。",
            "笙歌未尽起横流，锁春愁。"
        ]
    },
    {
        "id": 219,
        "title": "柳含烟·河桥柳",
        "rhythmic": "柳含烟",
        "author": "毛文锡",
        "volume": "卷五",
        "paragraphs": [
            "河桥柳，占芳春。",
            "映水含烟拂路，几回攀折赠行人，暗伤神。",
            "乐府吹为横笛曲，能使离肠断续。",
            "不如移植在金门，近天恩。"
        ]
    },
    {
        "id": 220,
        "title": "柳含烟·章台柳",
        "rhythmic": "柳含烟",
        "author": "毛文锡",
        "volume": "卷五",
        "paragraphs": [
            "章台柳，近垂旒。",
            "低拂往来冠盖，鞭胧春色满皇州，瑞烟浮。",
            "直与路边江畔别，免被离人攀折。",
            "最怜京兆画蛾眉，叶纤时。"
        ]
    },
    {
        "id": 221,
        "title": "柳含烟·御沟柳",
        "rhythmic": "柳含烟",
        "author": "毛文锡",
        "volume": "卷五",
        "paragraphs": [
            "御沟柳，占春多。",
            "半出宫墙婀娜，有时倒影蘸轻罗，曲尘波。",
            "昨日金銮巡上苑，风亚舞腰纤软。",
            "栽培得她近皇宫，瑞烟浓。"
        ]
    },
    {
        "id": 222,
        "title": "醉花间·休相问",
        "rhythmic": "醉花间",
        "author": "毛文锡",
        "volume": "卷五",
        "paragraphs": [
            "休相问，怕相问，相问还添恨。",
            "春水满塘生，㶉𫛶正相趁。",
            "咋夜雨霏霏，临明寒一阵。",
            "偏忆戍楼人，久绝边庭信。"
        ]
    },
    {
        "id": 223,
        "title": "醉花间·深相忆",
        "rhythmic": "醉花间",
        "author": "毛文锡",
        "volume": "卷五",
        "paragraphs": [
            "深相忆，莫相忆，相忆情难极。",
            "银汉是红墙，一带遥相隔。",
            "金盘珠露滴，两岸榆花白。",
            "风摇玉佩清，今夕为何夕。"
        ]
    },
    {
        "id": 224,
        "title": "浣沙溪·春水轻波浸绿苔",
        "rhythmic": "浣沙溪",
        "author": "毛文锡",
        "volume": "卷五",
        "paragraphs": [
            "春水轻波浸绿苔，楷杷洲上紫檀开。",
            "晴天眠沙㶉𫛶稳，暖相偎。",
            "罗袜生尘游女过，有人逢着弄珠回。",
            "兰麝飘香初解佩，忘归来。"
        ]
    },
    {
        "id": 225,
        "title": "浣溪沙·七夕年年信不违",
        "rhythmic": "浣溪沙",
        "author": "毛文锡",
        "volume": "卷五",
        "paragraphs": [
            "七夕年年信不违，银河清浅白云微，蟾光鹊影伯劳飞。",
            "每恨蟪蛄怜婺女，几回娇妒下鸳机，今宵嘉会两依依。"
        ]
    },
    {
        "id": 226,
        "title": "月宫春·水晶宫里桂花开",
        "rhythmic": "月宫春",
        "author": "毛文锡",
        "volume": "卷五",
        "paragraphs": [
            "水晶宫里桂花开，神仙探几回。",
            "红芳金蕊绣重台，低倾玛瑙杯。",
            "玉兔银蟾争夺护，嫦娥姹女戏相偎。",
            "遥听钧天九奏，玉皇亲看来。"
        ]
    },
    {
        "id": 227,
        "title": "恋情深·滴滴铜壶塞漏咽",
        "rhythmic": "恋情深",
        "author": "毛文锡",
        "volume": "卷五",
        "paragraphs": [
            "滴滴铜壶塞漏咽，醉红楼月。",
            "宴余香殿会鸳衾，荡春心。",
            "真珠帘下晓光侵，莺语隔琼林。",
            "宝帐欲开慵起，恋情深。"
        ]
    },
    {
        "id": 228,
        "title": "恋情深·玉殿春浓花烂熳",
        "rhythmic": "恋情深",
        "author": "毛文锡",
        "volume": "卷五",
        "paragraphs": [
            "玉殿春浓花烂熳，族神仙伴。",
            "罗裙窣地缕黄金，奏清音。",
            "酒阑歌罢两沉沉，一笑动君心。",
            "永作鸳鸯伴，恋情深。"
        ]
    },
    {
        "id": 229,
        "title": "诉衷情·桃花流水漾纵横",
        "rhythmic": "诉衷情",
        "author": "毛文锡",
        "volume": "卷五",
        "paragraphs": [
            "桃花流水漾纵横，春昼彩霞明。",
            "刘郎去，阮郎行，惆怅恨难平。",
            "愁坐对云屏，算归程。",
            "何时携手洞边迎，诉衷情。"
        ]
    },
    {
        "id": 230,
        "title": "诉衷情·鸳鸯交颈绣衣轻",
        "rhythmic": "诉衷情",
        "author": "毛文锡",
        "volume": "卷五",
        "paragraphs": [
            "鸳鸯交颈绣衣轻，碧沼藕花馨。",
            "偎藻荇，映兰汀，和雨浴浮萍。",
            "思妇对心惊，想边庭。何时解佩掩云屏，诉衷情。"
        ]
    },
    {
        "id": 231,
        "title": "应天长·平江波暖鸳鸯语",
        "rhythmic": "应天长",
        "author": "毛文锡",
        "volume": "卷五",
        "paragraphs": [
            "平江波暖鸳鸯语，两两镏般归极浦。",
            "芦州一夜风和雨，飞起浅沙翘雪鹭。",
            "渔灯明远渚，兰棹今宵何处。",
            "罗袂从风轻举，愁杀采莲女。"
        ]
    },
    {
        "id": 232,
        "title": "河满子·红粉楼前月照",
        "rhythmic": "河满子",
        "author": "毛文锡",
        "volume": "卷五",
        "paragraphs": [
            "红粉楼前月照，碧纱窗外莺啼。",
            "梦断辽阳音信，那堪独守空闺。",
            "恨对百花时节，王孙绿草萋萋。"
        ]
    },
    {
        "id": 233,
        "title": "临江仙·暮蝉声尽落斜阳",
        "rhythmic": "临江仙",
        "author": "毛文锡",
        "volume": "卷五",
        "paragraphs": [
            "暮蝉声尽落斜阳，银蟾影挂潇湘。",
            "黄陵庙侧水茫茫。楚山红树，烟雨隔高唐。",
            "岸泊渔灯风飐碎，白苹远散浓香。",
            "灵娥鼓瑟韵清商，朱弦凄切，云散碧云长。"
        ]
    },
    {
        "id": 234,
        "title": "临江仙·峭碧参差十二峰",
        "rhythmic": "临江仙",
        "author": "牛希济",
        "volume": "卷五",
        "paragraphs": [
            "峭碧参差十二峰，冷烟寒树重重。",
            "瑶姬宫殿是仙踪，金炉珠帐，香霭昼偏浓。",
            "一自楚王惊梦断，人间无路相逢。",
            "至今云雨带愁容，月斜江上，征棹动晨钟。"
        ]
    },
    {
        "id": 235,
        "title": "临江仙·谢家仙观寄云岑",
        "rhythmic": "临江仙",
        "author": "牛希济",
        "volume": "卷五",
        "paragraphs": [
            "谢家仙观寄云岑，岩萝拂地成阴。",
            "洞房不闭白云深，当时丹灶，一粒化黄金。",
            "石壁霞衣犹半挂，松风长似鸣琴。",
            "时间唳鹤起前林，十洲高会，何处许相寻？"
        ]
    },
    {
        "id": 236,
        "title": "临江仙·渭阙宫城秦树凋",
        "rhythmic": "临江仙",
        "author": "牛希济",
        "volume": "卷五",
        "paragraphs": [
            "渭阙宫城秦树凋，玉楼独上无聊。",
            "含情不语自吹箫，调情和恨，天路逐风飘。",
            "何事乘龙入忽降，似知深意相招。",
            "三清携手路非遥，世间屏障，彩笔画娇娆。"
        ]
    },
    {
        "id": 237,
        "title": "临江仙·江绕黄陵春庙闲",
        "rhythmic": "临江仙",
        "author": "牛希济",
        "volume": "卷五",
        "paragraphs": [
            "江绕黄陵春庙闲，娇莺独语关关。",
            "满庭重叠绿苔斑，阴云无事，四散自归山。",
            "箫鼓声稀香烬冷，月娥敛尽弯环。",
            "风流皆道胜人间，须知狂客，拼死为红颜。"
        ]
    },
    {
        "id": 238,
        "title": "临江仙·素洛春光潋滟平",
        "rhythmic": "临江仙",
        "author": "牛希济",
        "volume": "卷五",
        "paragraphs": [
            "素洛春光潋滟平，千重媚脸初生。",
            "凌波罗袜势轻轻，烟笼日照，珠翠半分明。",
            "风引宝衣疑欲舞，鸾回凤翥堪惊。",
            "也知心许无恐成，陈王辞赋，千载有声名。"
        ]
    },
    {
        "id": 239,
        "title": "临江仙·柳带摇风汉水滨",
        "rhythmic": "临江仙",
        "author": "牛希济",
        "volume": "卷五",
        "paragraphs": [
            "柳带摇风汉水滨，平芜两岸争匀。",
            "鸳鸯对浴浪痕新。弄珠游女，微笑自含春。",
            "轻步暗移蝉鬓动，罗裙风惹轻尘。",
            "水晶宫殿岂无因？空劳牵手，解佩赠情人。"
        ]
    },
    {
        "id": 240,
        "title": "临江仙·洞庭波浪飐晴天",
        "rhythmic": "临江仙",
        "author": "牛希济",
        "volume": "卷五",
        "paragraphs": [
            "洞庭波浪飐晴天，君山一点凝烟。",
            "此中真境属神仙，玉楼珠殿，相映月轮边。",
            "万里平湖秋色冷，星辰垂影参然。",
            "桔林霜重更红鲜，罗浮山下，有路暗相连。"
        ]
    },
    {
        "id": 241,
        "title": "酒泉子·枕转簟凉",
        "rhythmic": "酒泉子",
        "author": "牛希济",
        "volume": "卷五",
        "paragraphs": [
            "枕转簟凉，清晓远钟残梦。",
            "月光斜、帘影动，旧炉香。",
            "梦中说尽相思事，纤手匀双泪。",
            "去年春，今日意，断离肠。"
        ]
    },
    {
        "id": 242,
        "title": "生查子·春山烟欲收",
        "rhythmic": "生查子",
        "author": "牛希济",
        "volume": "卷五",
        "paragraphs": [
            "春山烟欲收，天淡稀星小。",
            "残月脸边明，别泪临清晓。",
            "语已多，情未了，回首犹重道：",
            "记得绿罗裙，处处怜芳草。"
        ]
    },
    {
        "id": 243,
        "title": "中兴乐·池塘暖碧浸晴晖",
        "rhythmic": "中兴乐",
        "author": "牛希济",
        "volume": "卷五",
        "paragraphs": [
            "池塘暖碧浸晴晖，蒙蒙柳絮轻飞。",
            "红蕊凋来，解梦还稀。",
            "春云空有雁归，珠帘垂。",
            "东风寂寞，恨郎抛掷，泪湿罗衣。"
        ]
    },
    {
        "id": 244,
        "title": "谒金门·秋已暮",
        "rhythmic": "谒金门",
        "author": "牛希济",
        "volume": "卷五",
        "paragraphs": [
            "秋已暮，重叠关山岐路。",
            "嘶马摇鞭何处去，晓禽霜满树。",
            "梦断禁城神鼓，泪滴枕檀无数。",
            "一点凝红和薄雾，翠蛾愁不语。"
        ]
    },
    {
        "id": 245,
        "title": "浣溪沙·落絮残莺半日天",
        "rhythmic": "浣溪沙",
        "author": "欧阳炯",
        "volume": "卷五",
        "paragraphs": [
            "落絮残莺半日天，玉柔花醉只思眠，惹窗映竹满炉烟。",
            "独掩画屏愁不语，斜掩瑶枕髻鬟偏，此时心在阿谁边。"
        ]
    },
    {
        "id": 246,
        "title": "浣溪沙·天碧罗衣拂地垂",
        "rhythmic": "浣溪沙",
        "author": "欧阳炯",
        "volume": "卷五",
        "paragraphs": [
            "天碧罗衣拂地垂，美人初着更相宜，宛风如舞透香肌。",
            "独坐含颦吹风竹，园中缓步折花枝，有情无力泥人时。"
        ]
    },
    {
        "id": 247,
        "title": "浣溪沙·相见休言有泪珠",
        "rhythmic": "浣溪沙",
        "author": "欧阳炯",
        "volume": "卷五",
        "paragraphs": [
            "相见休言有泪珠，酒阑重得叙欢娱，凤屏鸳枕宿金铺。",
            "兰麝细香闻喘息，绮罗纤缕见肌肤，此时还恨薄情无。"
        ]
    },
    {
        "id": 248,
        "title": "三字令·春欲尽",
        "rhythmic": "三字令",
        "author": "欧阳炯",
        "volume": "卷五",
        "paragraphs": [
            "春欲尽，日迟迟，牡丹时。",
            "罗幌卷，翠帘垂。",
            "彩笺书，红粉泪，两心知。",
            "人不在，燕空归，负佳期。",
            "香烬落，枕函欹。",
            "月分明，花淡薄，惹相思。"
        ]
    }
]