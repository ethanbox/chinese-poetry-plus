[
    {
        "id": 151,
        "title": "女冠子·绿云高髻",
        "rhythmic": "女冠子",
        "author": "牛峤",
        "volume": "卷四",
        "paragraphs": [
            "绿云高髻，点翠匀红时世。月如眉。",
            "浅笑含双靥，低声唱小词。",
            "眼看唯恐化，魂荡欲相随。",
            "玉趾回娇步，约佳期。"
        ]
    },
    {
        "id": 152,
        "title": "女冠子·锦江烟水",
        "rhythmic": "女冠子",
        "author": "牛峤",
        "volume": "卷四",
        "paragraphs": [
            "锦江烟水，卓女烧春浓美。小檀霞。",
            "绣带芙蓉帐，金钗芍药花。",
            "额黄侵腻发，臂钏透红纱。",
            "柳暗莺啼处，认郎家。"
        ]
    },
    {
        "id": 153,
        "title": "女冠子·星冠霞帔",
        "rhythmic": "女冠子",
        "author": "牛峤",
        "volume": "卷四",
        "paragraphs": [
            "星冠霞帔，住在蕊珠宫里。佩玎珰。",
            "明翠摇蝉翼，纤珪理宿妆。",
            "醮坛春草绿，药院杏花香。",
            "青鸟传心事，寄刘郎。"
        ]
    },
    {
        "id": 154,
        "title": "女冠子·双飞双舞",
        "rhythmic": "女冠子",
        "author": "牛峤",
        "volume": "卷四",
        "paragraphs": [
            "双飞双舞，春昼后园莺语。卷罗帷。",
            "锦字书封了，银河雁过迟。",
            "鸳鸯排宝帐，豆蔻绣连枝。",
            "不语匀珠泪，落花时。"
        ]
    },
    {
        "id": 155,
        "title": "梦江南·含泥燕",
        "rhythmic": "梦江南",
        "author": "牛峤",
        "volume": "卷四",
        "paragraphs": [
            "含泥燕，飞到画堂前。",
            "占得杏梁安稳处，休轻唯有主人怜，堪羡好因缘。"
        ]
    },
    {
        "id": 156,
        "title": "梦江南·红绣被",
        "rhythmic": "梦江南",
        "author": "牛峤",
        "volume": "卷四",
        "paragraphs": [
            "红绣被，两两间鸳鸯。",
            "不是鸟中偏爱尔，为缘交颈睡南塘，全胜薄情郎。"
        ]
    },
    {
        "id": 157,
        "title": "感恩多·两条红粉泪",
        "rhythmic": "感恩多",
        "author": "牛峤",
        "volume": "卷四",
        "paragraphs": [
            "两条红粉泪，多少香闺意。",
            "强攀桃李枝，敛愁眉。",
            "陌上莺啼蝶舞，柳花飞。",
            "柳花飞，愿得郎心，忆家还早归。"
        ]
    },
    {
        "id": 158,
        "title": "感恩多·自从南浦别",
        "rhythmic": "感恩多",
        "author": "牛峤",
        "volume": "卷四",
        "paragraphs": [
            "自从南浦别，愁见丁香结。",
            "近来情转深，忆鸳衾。",
            "几度将书托烟雁，泪盈襟。",
            "泪盈襟，礼月求天，愿君知我心。"
        ]
    },
    {
        "id": 159,
        "title": "应天长·玉楼春望晴烟灭",
        "rhythmic": "应天长",
        "author": "牛峤",
        "volume": "卷四",
        "paragraphs": [
            "玉楼春望晴烟灭，舞衫斜卷金条脱。",
            "黄鹂娇啭声初歇，杏花飘尽龙山雪。",
            "凤钗低赴节，筵上王孙愁绝。",
            "鸳鸯对含罗结，两情深夜月。"
        ]
    },
    {
        "id": 160,
        "title": "应天长·双眉淡薄藏心事",
        "rhythmic": "应天长",
        "author": "牛峤",
        "volume": "卷四",
        "paragraphs": [
            "双眉淡薄藏心事，清夜背灯娇又醉。",
            "玉钗横，山枕腻，宝帐鸳鸯春睡美。",
            "别经时，无限意，虚道相思憔悴。",
            "莫信彩笺书里，赚人肠断字。"
        ]
    },
    {
        "id": 161,
        "title": "更漏子·星渐稀",
        "rhythmic": "更漏子",
        "author": "牛峤",
        "volume": "卷四",
        "paragraphs": [
            "星渐稀，漏频转，何处轮台声怨。",
            "香阁掩，杏花红，月明杨柳风。",
            "挑锦字，记情事，惟愿两心相似。",
            "收泪语，背灯眠，玉钗横枕边。"
        ]
    },
    {
        "id": 162,
        "title": "更漏子·春夜阑",
        "rhythmic": "更漏子",
        "author": "牛峤",
        "volume": "卷四",
        "paragraphs": [
            "春夜阑，更漏促，金烬暗挑残烛。",
            "惊梦断，锦屏深，两乡明月心。",
            "闺草碧，望归客，还是不知消息。",
            "辜负我，悔怜君，靠天天不闻。"
        ]
    },
    {
        "id": 163,
        "title": "更漏子·南浦情",
        "rhythmic": "更漏子",
        "author": "牛峤",
        "volume": "卷四",
        "paragraphs": [
            "南浦情，红粉泪，怎奈两人深意。",
            "低翠黛，卷征衣，马嘶霜叶飞。",
            "招手别，寸肠结，还是去年时节。",
            "书托雁，梦归家，觉来江月斜。"
        ]
    },
    {
        "id": 164,
        "title": "望江怨·东风急",
        "rhythmic": "望江怨",
        "author": "牛峤",
        "volume": "卷四",
        "paragraphs": [
            "东风急，惜别花时手频执。",
            "罗帷愁独入，马嘶残雨春芜湿。",
            "倚门立，寄语薄情郎，粉香和泪泣。"
        ]
    },
    {
        "id": 165,
        "title": "菩萨蛮·舞裙香暖金泥凤",
        "rhythmic": "菩萨蛮",
        "author": "牛峤",
        "volume": "卷四",
        "paragraphs": [
            "舞裙香暖金泥凤，画梁语燕惊残梦。",
            "门外柳花飞，玉郎犹未归。",
            "愁匀红粉泪，眉剪春山翠。",
            "何处是辽阳，锦屏春昼长。"
        ]
    },
    {
        "id": 166,
        "title": "菩萨蛮·柳花飞处莺声急",
        "rhythmic": "菩萨蛮",
        "author": "牛峤",
        "volume": "卷四",
        "paragraphs": [
            "柳花飞处莺声急，暗街春色香车立。",
            "金凤小帘开，脸波和恨来。",
            "今宵求梦想，难到青楼上。",
            "赢得一场愁，鸳衾谁并头。"
        ]
    },
    {
        "id": 167,
        "title": "菩萨蛮·玉钗风动春幡急",
        "rhythmic": "菩萨蛮",
        "author": "牛峤",
        "volume": "卷四",
        "paragraphs": [
            "玉钗风动春幡急，交枝红杏笼烟泣。",
            "楼上望卿卿，窗寒新雨晴。",
            "熏炉蒙翠被，绣帐鸳鸯睡。",
            "何处有相知，羡他初画眉。"
        ]
    },
    {
        "id": 168,
        "title": "菩萨蛮·画屏重叠巫阳翠",
        "rhythmic": "菩萨蛮",
        "author": "牛峤",
        "volume": "卷四",
        "paragraphs": [
            "画屏重叠巫阳翠，楚神尚有行云意。",
            "朝暮几般心，向他情漫深。",
            "风流今古隔，虚作瞿塘客。",
            "山月照山花，梦回灯影斜。"
        ]
    },
    {
        "id": 169,
        "title": "菩萨蛮·风帘燕舞莺啼柳",
        "rhythmic": "菩萨蛮",
        "author": "牛峤",
        "volume": "卷四",
        "paragraphs": [
            "风帘燕舞莺啼柳，妆台约鬓低纤手。",
            "钗重髻盘珊，一枝红牡丹。",
            "门前行乐客，白马嘶春色。",
            "故故坠金鞭，回头应眼穿。"
        ]
    },
    {
        "id": 170,
        "title": "菩萨蛮·绿云鬓上飞金雀",
        "rhythmic": "菩萨蛮",
        "author": "牛峤",
        "volume": "卷四",
        "paragraphs": [
            "绿云鬓上飞金雀，愁眉敛翠春烟薄。",
            "香阁掩芙蓉，画屏山几重。",
            "窗寒天欲曙，犹结同心苣。",
            "啼粉污罗衣，问郎何日归。"
        ]
    },
    {
        "id": 171,
        "title": "菩萨蛮·玉楼冰簟鸳鸯锦",
        "rhythmic": "菩萨蛮",
        "author": "牛峤",
        "volume": "卷四",
        "paragraphs": [
            "玉楼冰簟鸳鸯锦，粉融香汗流山枕。",
            "帘外辘轳声，敛眉含笑惊。",
            "柳阴烟漠漠，低鬓蝉钗落。",
            "须作一生拌，尽君今日欢。"
        ]
    },
    {
        "id": 172,
        "title": "酒泉子·记得去年",
        "rhythmic": "酒泉子",
        "author": "牛峤",
        "volume": "卷四",
        "paragraphs": [
            "记得去年，烟暖杏园。",
            "花正发，雪飘香，江草绿，柳丝长。",
            "钿车纤手卷帘望，眉学春山样。",
            "凤钗低袅翠鬟上，落梅妆。"
        ]
    },
    {
        "id": 173,
        "title": "定西番·紫塞月明千里",
        "rhythmic": "定西番",
        "author": "牛峤",
        "volume": "卷四",
        "paragraphs": [
            "紫塞月明千里，金甲冷，戍楼寒，梦长安。",
            "乡思望中天阔，漏残星亦残。",
            "画角数声呜咽，雪漫漫。"
        ]
    },
    {
        "id": 174,
        "title": "玉楼春·春入横塘摇浅浪",
        "rhythmic": "玉楼春",
        "author": "牛峤",
        "volume": "卷四",
        "paragraphs": [
            "春入横塘摇浅浪，花落小园空惆怅。",
            "此情谁信为狂夫，恨翠愁红流枕上。",
            "小玉窗前嗔燕语，红泪滴窗金线缕。",
            "雁归不见报郎归，织成锦字封过与。"
        ]
    },
    {
        "id": 175,
        "title": "西溪子·捍拨双盘金凤",
        "rhythmic": "西溪子",
        "author": "牛峤",
        "volume": "卷四",
        "paragraphs": [
            "捍拨双盘金凤，蝉鬓玉钗摇动。",
            "画堂前，人不语，弦解语。",
            "弹到《昭君怨》处，翠蛾愁，不抬头。"
        ]
    },
    {
        "id": 176,
        "title": "江城子·䴔䴖飞起郡城东",
        "rhythmic": "江城子",
        "author": "牛峤",
        "volume": "卷四",
        "paragraphs": [
            "䴔䴖飞起郡城东，碧江空，半滩风。",
            "越王宫殿，苹叶藕花中。",
            "帘卷水楼鱼浪起，千片雪，雨蒙蒙。"
        ]
    },
    {
        "id": 177,
        "title": "江城子·极浦烟消水鸟飞",
        "rhythmic": "江城子",
        "author": "牛峤",
        "volume": "卷四",
        "paragraphs": [
            "极浦烟消水鸟飞，离筵分首时，送金卮。",
            "渡口杨花，狂雪任风吹。",
            "日暮天空波浪急，芳草岸，雨如丝。"
        ]
    },
    {
        "id": 178,
        "title": "浣溪沙·钿毂香车过柳堤",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "钿毂香车过柳堤，桦烟分处马频嘶，为他沉醉不成泥。",
            "花满驿亭香露细，杜鹃声断玉蟾低，含情无语倚楼西。"
        ]
    },
    {
        "id": 179,
        "title": "浣溪沙·马上凝情忆旧游",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "马上凝情忆旧游，照花淹竹小溪流，钿筝罗幕玉搔头。",
            "早是出门长带月，可堪分袂又经秋，晚风斜日不胜愁。"
        ]
    },
    {
        "id": 180,
        "title": "浣溪沙·独立寒阶望月华",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "独立寒阶望月华，露浓香泛小庭花，绣屏愁背一灯斜。",
            "云雨自从分散后，人间无路到仙家，但凭魂梦访天涯。"
        ]
    },
    {
        "id": 181,
        "title": "浣溪沙·依约残眉理旧黄",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "依约残眉理旧黄，翠鬟抛掷一簪长，暖风晴日罢朝妆。",
            "闲折海棠看又捻，玉纤无力惹余香，此情谁会倚斜阳。"
        ]
    },
    {
        "id": 182,
        "title": "浣溪沙·翡翠屏开绣幄红",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "翡翠屏开绣幄红，谢娥无力晓妆慵，锦帷鸳被宿香浓。",
            "微雨小庭春寂寞，燕飞莺语隔帘栊，杏花凝恨倚东风。"
        ]
    },
    {
        "id": 183,
        "title": "浣溪沙·枕障熏炉隔绣帷",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "枕障熏炉隔绣帷，二年终日两相思，杏花明月始应知。",
            "天上人间何处去，旧欢新梦觉来时，黄昏微雨画帘垂。"
        ]
    },
    {
        "id": 184,
        "title": "浣溪沙·花月香寒悄夜尘",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "花月香寒悄夜尘，绮筵幽会暗伤神，婵娟依约画屏人。",
            "人不见时还暂语，令才抛后爱微颦，越罗巴锦不胜春。"
        ]
    },
    {
        "id": 185,
        "title": "浣溪沙·偏戴花冠白玉簪",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "偏戴花冠白玉簪，睡容新起意沉吟，翠钿金缕镇眉心。",
            "小槛日斜风悄悄，隔帘零落杏花阴，断香轻碧锁愁深。"
        ]
    },
    {
        "id": 186,
        "title": "浣溪沙·晚逐香车入凤城",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "晚逐香车入凤城，东风斜揭绣帘轻，慢回娇眼笑盈盈。",
            "消息未通何计是，便须佯醉且随行，依稀闻道太狂生。"
        ]
    },
    {
        "id": 187,
        "title": "浣溪沙·小市东门欲雪天",
        "rhythmic": "浣溪沙",
        "author": "张泌",
        "volume": "卷四",
        "paragraphs": [
            "小市东门欲雪天，众中依约见神仙，蕊黄香画贴金蝉。",
            "饮散黄昏人草草，醉容无语立门前，马嘶尘烘一街烟。"
        ]
    },
    {
        "id": 188,
        "title": "临江仙·烟收湘渚秋江静",
        "rhythmic": "临江仙",
        "author": "张泌",
        "volume": "卷四",
        "paragraphs": [
            "烟收湘渚秋江静，蕉花露泣愁红。",
            "五云双鹤去无踪，几回魂断，凝望向长空。",
            "翠竹暗留珠泪怨，闲调宝瑟波中，花鬟月鬓绿云重。",
            "古祠深殿，香冷雨和风。"
        ]
    },
    {
        "id": 189,
        "title": "女冠子·露花烟草",
        "rhythmic": "女冠子",
        "author": "张泌",
        "volume": "卷四",
        "paragraphs": [
            "露花烟草，寂寞五云三岛，春正深。",
            "貌减潜消玉，香残尚惹襟。",
            "竹疏虚槛静，松密醮坛阴。",
            "何事刘郎去，信沉沉。"
        ]
    },
    {
        "id": 190,
        "title": "河传·渺莽云水",
        "rhythmic": "河传",
        "author": "张泌",
        "volume": "卷四",
        "paragraphs": [
            "渺莽云水，惆怅暮帆，去程迢递。",
            "夕阳芳草，千里万里，雁声无限起。",
            "梦魂悄断烟波里，心如醉。",
            "相见何处是，锦屏香冷无睡，被头多少泪。"
        ]
    },
    {
        "id": 191,
        "title": "河传·红杏",
        "rhythmic": "河传",
        "author": "张泌",
        "volume": "卷四",
        "paragraphs": [
            "红杏，交枝相映，密密蒙蒙。",
            "一庭浓艳倚东风，香融，透帘栊。",
            "斜阳似共春光语，蝶争舞，更引流莺妒。",
            "魂销千片玉樽前，神仙，瑶池醉暮天。"
        ]
    },
    {
        "id": 192,
        "title": "酒泉子·春雨打窗",
        "rhythmic": "酒泉子",
        "author": "张泌",
        "volume": "卷四",
        "paragraphs": [
            "春雨打窗，惊梦觉来天气晓。",
            "画堂深，红焰小，背兰釭。",
            "酒香喷鼻懒开缸，惆怅更无人共醉。",
            "旧巢中，新燕子，语双双。"
        ]
    },
    {
        "id": 193,
        "title": "酒泉子·紫陌青门",
        "rhythmic": "酒泉子",
        "author": "张泌",
        "volume": "卷四",
        "paragraphs": [
            "紫陌青门，三十六宫春色。",
            "御沟辇路暗相通，杏园风。",
            "咸阳沽酒宝钗空，笑指未央归去。",
            "插花走马落残红，月明中。"
        ]
    },
    {
        "id": 194,
        "title": "生查子·相见稀",
        "rhythmic": "生查子",
        "author": "张泌",
        "volume": "卷四",
        "paragraphs": [
            "相见稀，喜相见，相见还相远。",
            "檀画荔枝红，金蔓晴蜓软。",
            "鱼雁疏，芳信断，花落庭阴晚。",
            "可怜玉肌肤，消瘦成慵懒。"
        ]
    },
    {
        "id": 195,
        "title": "思越人·燕双飞",
        "rhythmic": "思越人",
        "author": "张泌",
        "volume": "卷四",
        "paragraphs": [
            "燕双飞，莺百啭，越波堤下长桥。",
            "斗钿花筐金匣，恰舞衣罗薄纤腰。",
            "东风淡荡慵无力，黛眉愁聚春碧。",
            "满地落花无消息，月明肠断空忆。"
        ]
    },
    {
        "id": 196,
        "title": "满宫花·花正芳",
        "rhythmic": "满宫花",
        "author": "张泌",
        "volume": "卷四",
        "paragraphs": [
            "花正芳，楼似绮，寂寞上阳宫里。",
            "钿笼金销睡鸳鸯，帘冷露华珠翠。",
            "娇艳轻盈香雪腻，细雨黄莺双起。",
            "东风惆怅欲清明，公子桥边沉醉。"
        ]
    },
    {
        "id": 197,
        "title": "柳枝·腻粉琼妆透碧纱",
        "rhythmic": "柳枝",
        "author": "张泌",
        "volume": "卷四",
        "paragraphs": [
            "腻粉琼妆透碧纱，雪休夸。",
            "金凤搔头堕鬓斜，发交加。",
            "倚着云屏新睡觉，思梦笑。",
            "红腮隐出枕函花，有些些。"
        ]
    },
    {
        "id": 198,
        "title": "南歌子·柳色遮楼暗",
        "rhythmic": "南歌子",
        "author": "张泌",
        "volume": "卷四",
        "paragraphs": [
            "柳色遮楼暗，桐花落砌香。",
            "画堂开处远风凉，高卷水晶帘额，衬斜阳。"
        ]
    },
    {
        "id": 199,
        "title": "南歌子·岸柳拖烟绿",
        "rhythmic": "南歌子",
        "author": "张泌",
        "volume": "卷四",
        "paragraphs": [
            "岸柳拖烟绿，庭花照日红。",
            "数声蜀魄入帘栊，惊断碧窗残梦，画屏空。"
        ]
    },
    {
        "id": 200,
        "title": "南歌子·锦荐红㶉𫛶",
        "rhythmic": "南歌子",
        "author": "张泌",
        "volume": "卷四",
        "paragraphs": [
            "锦荐红㶉𫛶，罗衣绣凤凰。",
            "绮疏飘雪北风狂，帘幕尽垂无事，郁金香。"
        ]
    }
]