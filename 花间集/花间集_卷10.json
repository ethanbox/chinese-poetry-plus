[
    {
        "id": 448,
        "title": "河满子·寂寞芳菲暗度",
        "rhythmic": "河满子",
        "author": "毛熙震",
        "volume": "卷十",
        "paragraphs": [
            "寂寞芳菲暗度，岁华如箭堪惊。",
            "缅想旧欢多少事，转添春思难平。",
            "曲槛丝垂金柳，小窗弦断银筝。",
            "深院空闻燕语，满园闲落花轻。",
            "一片相思休不得，忍教长日愁生。",
            "谁见夕阳孤梦，觉来无限伤情。"
        ]
    },
    {
        "id": 449,
        "title": "河满子·无语残妆淡薄",
        "rhythmic": "河满子",
        "author": "毛熙震",
        "volume": "卷十",
        "paragraphs": [
            "无语残妆淡薄，含羞亸袂轻盈。",
            "几度香闺眠过晓，绮窗疏日微明。",
            "云母帐中偷惜，水晶枕上初惊。",
            "笑靥嫩疑花坼，愁眉翠敛山横。",
            "相望只教添怅恨，整鬟时见纤琼。",
            "独倚朱扉闲立，谁知别有深情。"
        ]
    },
    {
        "id": 450,
        "title": "小重山·梁燕双飞画阁前",
        "rhythmic": "小重山",
        "author": "毛熙震",
        "volume": "卷十",
        "paragraphs": [
            "梁燕双飞画阁前，寂寥多少恨，懒孤眠。",
            "晓来闲处想君怜，红罗帐，金鸭冷沉烟。",
            "谁信损婵娟，倚屏啼玉箸，湿香钿。",
            "四肢无力上秋千，群花谢，愁对艳阳天。"
        ]
    },
    {
        "id": 451,
        "title": "定西番·苍翠浓阴满院",
        "rhythmic": "定西番",
        "author": "毛熙震",
        "volume": "卷十",
        "paragraphs": [
            "苍翠浓阴满院，莺对语，蝶交飞，戏蔷薇。",
            "斜日倚栏风好，余香出绣衣。",
            "未得玉郎消息，几时归。"
        ]
    },
    {
        "id": 452,
        "title": "木兰花·掩朱扉",
        "rhythmic": "木兰花",
        "author": "毛熙震",
        "volume": "卷十",
        "paragraphs": [
            "掩朱扉，钩翠箔，满院莺声春寂寞。",
            "匀粉泪，恨檀郎，一去不归花又落。",
            "对斜晖，临小阁，前事岂堪重想着。",
            "金带冷，画屏幽，宝帐慵熏兰麝薄。"
        ]
    },
    {
        "id": 453,
        "title": "后庭花·莺啼燕语芳菲节",
        "rhythmic": "后庭花",
        "author": "毛熙震",
        "volume": "卷十",
        "paragraphs": [
            "莺啼燕语芳菲节，瑞庭花发。",
            "昔时欢宴歌声揭，管弦清越。",
            "自从陵谷追游歇，画梁尘黦。",
            "伤心一片如圭月，闲锁宫阙。"
        ]
    },
    {
        "id": 454,
        "title": "后庭花·轻盈舞妓含芳艳",
        "rhythmic": "后庭花",
        "author": "毛熙震",
        "volume": "卷十",
        "paragraphs": [
            "轻盈舞妓含芳艳，竞妆新脸。",
            "步摇珠翠修蛾敛，腻鬟云染。",
            "歌声慢发开檀点，绣衫斜掩。",
            "时将纤手匀红脸，笑招金靥。"
        ]
    },
    {
        "id": 455,
        "title": "后庭花·越罗小袖新香蒨",
        "rhythmic": "后庭花",
        "author": "毛熙震",
        "volume": "卷十",
        "paragraphs": [
            "越罗小袖新香蒨，薄笼金钏。",
            "倚栏无语摇轻扇，半遮匀面。",
            "春残日暖莺娇懒，满庭花片。",
            "怎不教人长相见，画堂深院。"
        ]
    },
    {
        "id": 456,
        "title": "酒泉子·闲卧绣纬",
        "rhythmic": "酒泉子",
        "author": "毛熙震",
        "volume": "卷十",
        "paragraphs": [
            "闲卧绣纬，慵想万般情宠。",
            "锦檀偏，翘股重，翠云欹。",
            "暮天屏上春山碧，映香烟雾隔。",
            "蕙兰心，魂梦役，敛蛾眉。"
        ]
    },
    {
        "id": 457,
        "title": "酒泉子·钿匣舞鸾",
        "rhythmic": "酒泉子",
        "author": "毛熙震",
        "volume": "卷十",
        "paragraphs": [
            "钿匣舞鸾，隐映艳红修碧。",
            "月梳斜，云鬓腻，粉香寒。",
            "晓花微敛轻呵展，袅钗金燕软。",
            "日初升，帘半卷，对妆残。"
        ]
    },
    {
        "id": 458,
        "title": "菩萨蛮·梨花满院飘香雪",
        "rhythmic": "菩萨蛮",
        "author": "毛熙震",
        "volume": "卷十",
        "paragraphs": [
            "梨花满院飘香雪，高楼夜静风筝咽。",
            "斜月照帘帷，忆君和梦稀。",
            "小窗灯影背，燕语惊愁态。",
            "屏掩断香飞，行云山外归。"
        ]
    },
    {
        "id": 459,
        "title": "菩萨蛮·绣帘高轴临塘看",
        "rhythmic": "菩萨蛮",
        "author": "毛熙震",
        "volume": "卷十",
        "paragraphs": [
            "绣帘高轴临塘看，雨翻荷芰真珠散。",
            "残暑晚初凉，轻风渡水香。",
            "无聊悲往事，怎奈牵情思。",
            "光景暗相催，等闲秋又来。"
        ]
    },
    {
        "id": 460,
        "title": "菩萨蛮·天含残碧融春色",
        "rhythmic": "菩萨蛮",
        "author": "毛熙震",
        "volume": "卷十",
        "paragraphs": [
            "天含残碧融春色，五陵薄幸无消息。",
            "尽日掩朱门，离愁暗断魂。",
            "莺啼芳树暖，燕拂回塘满。",
            "寂寞对屏山，相思醉梦间。"
        ]
    },
    {
        "id": 461,
        "title": "浣溪沙·入夏偏宜淡薄妆",
        "rhythmic": "浣溪沙",
        "author": "李珣",
        "volume": "卷十",
        "paragraphs": [
            "入夏偏宜淡薄妆，越罗衣褪郁金黄，翠钿檀注助容光。",
            "相见无言还有恨，几回拚却又思量，月窗香径梦悠飏。"
        ]
    },
    {
        "id": 462,
        "title": "浣溪沙·晚出闲庭看海棠",
        "rhythmic": "浣溪沙",
        "author": "李珣",
        "volume": "卷十",
        "paragraphs": [
            "晚出闲庭看海棠，风流学得内家妆，小钗横戴一枝芳。",
            "镂玉梳斜云鬓腻，缕金衣透雪肌香，暗思何事立残阳。"
        ]
    },
    {
        "id": 463,
        "title": "浣溪沙·访旧伤离欲断魂",
        "rhythmic": "浣溪沙",
        "author": "李珣",
        "volume": "卷十",
        "paragraphs": [
            "访旧伤离欲断魂，无因重见玉楼人，六街微雨镂香尘。",
            "早为不逢巫峡梦，那堪虚度锦江春，遇花倾酒莫辞频。"
        ]
    },
    {
        "id": 464,
        "title": "浣溪沙·红藕花香到槛频",
        "rhythmic": "浣溪沙",
        "author": "李珣",
        "volume": "卷十",
        "paragraphs": [
            "红藕花香到槛频，可堪闲忆似花人，旧欢如梦绝音尘。",
            "翠叠画屏山隐隐，冷铺纹簟水潾潾，断魂何处一蝉新。"
        ]
    },
    {
        "id": 465,
        "title": "渔歌子·楚山青",
        "rhythmic": "渔歌子",
        "author": "李珣",
        "volume": "卷十",
        "paragraphs": [
            "楚山青，湘水绿，春风淡荡看不足。",
            "草芊芊，花簇簇，渔艇棹歌相续。",
            "信浮沉，无管束，钓回乘月归湾曲。",
            "酒盈樽，云满屋，不见人间荣辱。"
        ]
    },
    {
        "id": 466,
        "title": "渔歌子·荻花秋",
        "rhythmic": "渔歌子",
        "author": "李珣",
        "volume": "卷十",
        "paragraphs": [
            "荻花秋，潇湘夜，橘洲佳景如屏画。",
            "碧烟中，明月下，小艇垂纶初罢。",
            "水为乡，篷作舍，鱼羹稻饭常餐也。",
            "酒盈杯，书满架，名利不将心挂。"
        ]
    },
    {
        "id": 467,
        "title": "渔歌子·柳垂丝",
        "rhythmic": "渔歌子",
        "author": "李珣",
        "volume": "卷十",
        "paragraphs": [
            "柳垂丝，花满树，莺啼楚岸春山暮。",
            "棹轻舟，出深浦，缓唱渔歌归去。",
            "罢垂纶，还酌醑，孤村遥指云遮处。",
            "下长汀，临浅渡，惊起一行沙鹭。"
        ]
    },
    {
        "id": 468,
        "title": "渔歌子·九疑山",
        "rhythmic": "渔歌子",
        "author": "李珣",
        "volume": "卷十",
        "paragraphs": [
            "九疑山，三湘水，芦花时节秋风起。",
            "水云间，山月里，棹月穿云游戏。",
            "鼓清琴，倾绿蚁，扁舟自得逍遥志。",
            "任东西，无定止，不议人间醒醉。"
        ]
    },
    {
        "id": 469,
        "title": "巫山一段云·有客经巫峡",
        "rhythmic": "巫山一段云",
        "author": "李珣",
        "volume": "卷十",
        "paragraphs": [
            "有客经巫峡，停桡向水湄。",
            "楚王曾此梦瑶姬，一梦杳无期。",
            "尘暗珠帘卷，香消翠帷垂。",
            "西风回首不胜悲，暮雨洒空祠。"
        ]
    },
    {
        "id": 470,
        "title": "巫山一段云·古庙依青嶂",
        "rhythmic": "巫山一段云",
        "author": "李珣",
        "volume": "卷十",
        "paragraphs": [
            "古庙依青嶂，行宫枕碧流。",
            "水声山色锁妆楼，往事思悠悠。",
            "云雨朝还暮，烟花春复秋。",
            "啼猿何必近孤舟，行客自多愁。"
        ]
    },
    {
        "id": 471,
        "title": "临江仙·帘卷池心小阁虚",
        "rhythmic": "临江仙",
        "author": "李珣",
        "volume": "卷十",
        "paragraphs": [
            "帘卷池心小阁虚，暂凉闲步徐徐。",
            "芰荷经雨半凋疏，拂堤垂柳，蝉噪夕阳余。",
            "不语低鬟幽思远，玉钗斜坠双鱼。",
            "几回偷看寄来书，离情别恨，相隔欲何如。"
        ]
    },
    {
        "id": 472,
        "title": "临江仙·莺报帘前暖日红",
        "rhythmic": "临江仙",
        "author": "李珣",
        "volume": "卷十",
        "paragraphs": [
            "莺报帘前暖日红，玉炉残麝犹浓。",
            "起来闺思尚疏慵，别愁春梦，谁解此情悰。",
            "强整娇姿临宝镜，小池一朵芙蓉。",
            "旧欢无处再寻踪，更堪回顾，屏画九疑峰。"
        ]
    },
    {
        "id": 473,
        "title": "南乡子·烟漠漠",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "烟漠漠，雨凄凄，岸花零落鹧鸪啼。",
            "远客扁舟临野渡，思乡处，潮退水平春色暮。"
        ]
    },
    {
        "id": 474,
        "title": "南乡子·兰棹举",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "兰棹举，水纹开，竞携藤笼采莲来。",
            "回塘深处遥相见，邀同宴，绿酒一卮红上面。"
        ]
    },
    {
        "id": 475,
        "title": "南乡子·归路近",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "归路近，扣舷歌，采真珠处水风多。",
            "曲岸小桥山月过，烟深锁，豆蔻花垂千万朵。"
        ]
    },
    {
        "id": 476,
        "title": "南乡子·乘彩舫",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "乘彩舫，过莲塘，棹歌惊起睡鸳鸯。",
            "游女带香偎伴笑，争窈窕，竞折团荷遮晚照。"
        ]
    },
    {
        "id": 477,
        "title": "南乡子·倾绿蚁",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "倾绿蚁，泛红螺，闲邀女伴簇笙歌。",
            "避暑信船轻浪里，闲游戏，夹岸荔枝红蘸水。"
        ]
    },
    {
        "id": 478,
        "title": "南乡子·云带雨",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "云带雨，浪迎风，钓翁回棹碧湾中。",
            "春酒香熟鲈鱼美，谁同醉？",
            "缆却扁舟篷底睡。"
        ]
    },
    {
        "id": 479,
        "title": "南乡子·沙月静",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "沙月静，水烟轻，芰荷香里夜船行。",
            "绿鬟红脸谁家女？",
            "遥相顾，缓唱棹歌极浦去。"
        ]
    },
    {
        "id": 480,
        "title": "南乡子·渔市散",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "渔市散，渡船稀，越南云树望中微。",
            "行客待湘天欲暮，送春浦，愁听猩猩啼瘴雨。"
        ]
    },
    {
        "id": 481,
        "title": "南乡子·拢云髻",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "拢云髻，背犀梳，焦红衫映绿罗裙。",
            "越王台下春风暖，药盈岸，游赏每邀邻女伴。"
        ]
    },
    {
        "id": 482,
        "title": "南乡子·相见处",
        "rhythmic": "南乡子",
        "author": "李珣",
        "volume": "卷十",
        "paragraphs": [
            "相见处，晚晴天，斜桐花下越台前。",
            "暗里回眸深属意，遗双翠，骑象背人先过水。"
        ]
    },
    {
        "id": 483,
        "title": "女冠子·星高月午",
        "rhythmic": "女冠子",
        "author": "李珣",
        "volume": "卷十",
        "paragraphs": [
            "星高月午，丹桂青松深处。",
            "醮坛开，金磬敲清露，珠幢立翠苔。",
            "步虚声缥缈，想象思徘徊。",
            "晓天归去路，指蓬莱。"
        ]
    },
    {
        "id": 484,
        "title": "女冠子·春山夜静",
        "rhythmic": "女冠子",
        "author": "李珣",
        "volume": "卷十",
        "paragraphs": [
            "春山夜静，愁闻洞天疏磬。",
            "玉堂虚，细雾垂珠佩，轻烟曳翠裙。",
            "对花情脉脉，望月步徐徐。",
            "刘阮今何处？绝来书。"
        ]
    },
    {
        "id": 485,
        "title": "酒泉子·寂寞青楼",
        "rhythmic": "酒泉子",
        "author": "李珣",
        "volume": "卷十",
        "paragraphs": [
            "寂寞青楼，风触绣帘珠碎撼。",
            "月朦胧，花暗淡，锁春愁。",
            "寻想往事依稀梦，泪脸桃红色重。",
            "鬓欹蝉。钗坠凤，思悠悠。"
        ]
    },
    {
        "id": 486,
        "title": "酒泉子·雨渍花零",
        "rhythmic": "酒泉子",
        "author": "李珣",
        "volume": "卷十",
        "paragraphs": [
            "雨渍花零，红散香凋池两岸。",
            "别情遥，春歌断，掩银屏。",
            "孤帆早晚离三楚，闲理钿筝愁几许？",
            "曲中情，弦上语，不堪听。"
        ]
    },
    {
        "id": 487,
        "title": "酒泉子·秋雨联绵",
        "rhythmic": "酒泉子",
        "author": "李珣",
        "volume": "卷十",
        "paragraphs": [
            "秋雨联绵，声散败荷丛里。",
            "那堪深夜枕前听，酒初醒。",
            "牵愁惹思更无停，烛暗香凝天欲曙。",
            "细和烟，冷和雨，透帘旌。"
        ]
    },
    {
        "id": 488,
        "title": "酒泉子·秋月婵娟",
        "rhythmic": "酒泉子",
        "author": "李珣",
        "volume": "卷十",
        "paragraphs": [
            "秋月婵娟，皎洁碧纱窗外。",
            "照花穿竹冷沉沉，印池心。",
            "凝露滴，砌蛩吟，惊觉谢娘残梦。",
            "夜深斜傍枕前来，影徘徊。"
        ]
    },
    {
        "id": 489,
        "title": "望远行·春日迟迟思寂寥",
        "rhythmic": "望远行",
        "author": "李珣",
        "volume": "卷十",
        "paragraphs": [
            "春日迟迟思寂寥，行客关山路遥。",
            "琼窗时听语莺娇，柳丝牵恨一条条。",
            "休晕绣，罢吹萧，貌逐残花暗凋。",
            "同心犹结旧裙腰，忍辜风月度良宵。"
        ]
    },
    {
        "id": 490,
        "title": "望远行·露滴幽庭落叶时",
        "rhythmic": "望远行",
        "author": "李珣",
        "volume": "卷十",
        "paragraphs": [
            "露滴幽庭落叶时，愁聚萧娘柳眉。",
            "玉郎一去负佳期，水云迢递雁书迟。",
            "屏半掩，枕斜欹，蜡泪无言对垂。",
            "吟蛩断续漏频移，入窗明月鉴空帷。"
        ]
    },
    {
        "id": 491,
        "title": "菩萨蛮·回塘起波纹细",
        "rhythmic": "菩萨蛮",
        "author": "李珣",
        "volume": "卷十",
        "paragraphs": [
            "回塘起波纹细，剌桐花里门斜闭。",
            "残日照平芜，双双飞鹧鸪。",
            "征帆何处客，相见还相隔。",
            "不语欲魂消，望中烟水遥。"
        ]
    },
    {
        "id": 492,
        "title": "菩萨蛮·等闲将度三春景",
        "rhythmic": "菩萨蛮",
        "author": "李珣",
        "volume": "卷十",
        "paragraphs": [
            "等闲将度三春景，帘垂碧砌参差影。",
            "曲槛日初斜，杜鹃啼落花。",
            "恨君容易处，又话潇湘去。",
            "凝思倚屏山，泪流红脸斑。"
        ]
    },
    {
        "id": 493,
        "title": "菩萨蛮·隔帘微雨双飞燕",
        "rhythmic": "菩萨蛮",
        "author": "李珣",
        "volume": "卷十",
        "paragraphs": [
            "隔帘微雨双飞燕，砌花零落红深浅。",
            "捻得宝筝凋，心随征棹遥。",
            "楚天云外路，动便经年去。",
            "香断画屏深，旧欢何处寻。"
        ]
    },
    {
        "id": 494,
        "title": "西溪子·金缕翠钿浮动",
        "rhythmic": "西溪子",
        "author": "李珣",
        "volume": "卷十",
        "paragraphs": [
            "金缕翠钿浮动，妆罢小窗圆梦。",
            "日高时，春已老，人来到，满地落花慵扫。",
            "无语倚屏风，泣残红。"
        ]
    },
    {
        "id": 495,
        "title": "虞美人·金笼莺报天将曙",
        "rhythmic": "虞美人",
        "author": "李珣",
        "volume": "卷十",
        "paragraphs": [
            "金笼莺报天将曙，惊起分飞处。",
            "夜来潜与玉郎期，多情不觉酒醒迟，失归期。",
            "映花避月遥相送，腻髻偏凤。",
            "欲回娇步入香闺，倚屏无语捻云篦，翠眉低。"
        ]
    },
    {
        "id": 496,
        "title": "河传·去去",
        "rhythmic": "河传",
        "author": "李珣",
        "volume": "卷十",
        "paragraphs": [
            "去去，何处？迢迢巴楚，山水相连。",
            "朝云暮雨，依旧十二峰前，猿声到客船。",
            "愁肠岂异丁香结？因离别，故国音书绝。",
            "想佳人花下，对明月春风，恨应同。"
        ]
    },
    {
        "id": 497,
        "title": "河传·春暮",
        "rhythmic": "河传",
        "author": "李珣",
        "volume": "卷十",
        "paragraphs": [
            "春暮，微雨。送君南浦，愁敛双蛾。",
            "落花深处，啼鸟似逐离散，粉檀珠泪和。",
            "临流更把同心结，情哽咽，后会何时节？",
            "不堪回首，相望已隔汀洲，檐声幽。"
        ]
    }
]