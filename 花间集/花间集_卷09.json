[
    {
        "id": 399,
        "title": "满宫花·雪霏霏",
        "rhythmic": "满宫花",
        "author": "魏承班",
        "volume": "卷九",
        "paragraphs": [
            "雪霏霏，风凛凛，玉郎何处狂饮。",
            "醉时想得纵风流，罗帐香帷鸳寝。",
            "春朝秋夜思君甚，愁见绣屏孤枕。",
            "少年何事负初心，泪滴缕金双衽。"
        ]
    },
    {
        "id": 400,
        "title": "木兰花·小芙蓉",
        "rhythmic": "木兰花",
        "author": "魏承班",
        "volume": "卷九",
        "paragraphs": [
            "小芙蓉，香旖旎，碧玉堂深清似水。",
            "闭宝匣，掩金铺，倚屏拖袖愁如醉。",
            "迟迟好景烟花媚，曲渚鸳鸯眠锦翅。",
            "凝然愁望静相思，一双笑靥嚬香蕊。"
        ]
    },
    {
        "id": 401,
        "title": "玉楼春·寂寂画堂梁上燕",
        "rhythmic": "玉楼春",
        "author": "魏承班",
        "volume": "卷九",
        "paragraphs": [
            "寂寂画堂梁上燕，高卷翠帘横数扇。",
            "一庭春色恼人来，满地落花红几片。",
            "愁倚锦屏低雪面，泪滴绣罗金缕线。",
            "好天凉月尽伤心，为是玉郎长不见。"
        ]
    },
    {
        "id": 402,
        "title": "玉楼春·轻敛翠蛾呈皓齿",
        "rhythmic": "玉楼春",
        "author": "魏承班",
        "volume": "卷九",
        "paragraphs": [
            "轻敛翠蛾呈皓齿，莺啭一枝花影里。",
            "声声清迥遏行云，寂寂画梁尘暗起。",
            "玉斝满斟情未已，促坐王孙公子醉。",
            "春风筵上贯珠匀，艳色韶颜娇旖旎。"
        ]
    },
    {
        "id": 403,
        "title": "诉衷情·高歌宴罢月初盈",
        "rhythmic": "诉衷情",
        "author": "魏承班",
        "volume": "卷九",
        "paragraphs": [
            "高歌宴罢月初盈，诗情引恨情。",
            "烟露冷，水流轻，思想梦难成。",
            "罗帐袅香平，恨频生。",
            "思君无计睡还醒，隔层城。"
        ]
    },
    {
        "id": 404,
        "title": "诉衷情·春深花簇小楼台",
        "rhythmic": "诉衷情",
        "author": "魏承班",
        "volume": "卷九",
        "paragraphs": [
            "春深花簇小楼台，风飘锦绣开。",
            "新睡觉，步香阶，山枕印红腮。",
            "鬓乱坠金钗，语檀偎。",
            "临行执手重重嘱，几千回。"
        ]
    },
    {
        "id": 405,
        "title": "诉衷情·银汉云晴玉漏长",
        "rhythmic": "诉衷情",
        "author": "魏承班",
        "volume": "卷九",
        "paragraphs": [
            "银汉云晴玉漏长，蛩声悄画堂。",
            "筠簟冷，碧窗凉，红蜡泪飘香。",
            "皓月泻寒光，割人肠。",
            "那堪独自步池塘，对鸳鸯。"
        ]
    },
    {
        "id": 406,
        "title": "诉衷情·金风轻透碧窗纱",
        "rhythmic": "诉衷情",
        "author": "魏承班",
        "volume": "卷九",
        "paragraphs": [
            "金风轻透碧窗纱，银釭焰影斜。",
            "倚枕卧，恨何赊，山掩小屏霞。",
            "云雨别吴娃，想容华。",
            "梦成几度绕天涯，到君家。"
        ]
    },
    {
        "id": 407,
        "title": "诉衷情·春情满眼脸红绡",
        "rhythmic": "诉衷情",
        "author": "魏承班",
        "volume": "卷九",
        "paragraphs": [
            "春情满眼脸红绡，娇妒索人饶。",
            "星靥小，玉珰摇，几共醉春朝。",
            "别后忆纤腰，梦魂劳。",
            "如今风叶又萧萧，恨迢迢。"
        ]
    },
    {
        "id": 408,
        "title": "生查子·烟雨晚晴天",
        "rhythmic": "生查子",
        "author": "魏承班",
        "volume": "卷九",
        "paragraphs": [
            "烟雨晚晴天，零落花无语。",
            "难话此时心，梁燕双来去。",
            "琴韵对薰风，有恨和情抚。",
            "肠断断弦频，泪滴黄金缕。"
        ]
    },
    {
        "id": 409,
        "title": "生查子·寂寞画堂空",
        "rhythmic": "生查子",
        "author": "魏承班",
        "volume": "卷九",
        "paragraphs": [
            "寂寞画堂空，深夜垂罗幕。",
            "灯暗锦屏欹，月冷珠帘薄。",
            "愁恨梦难成，何处贪欢乐。",
            "看看又春来，还是长萧索。"
        ]
    },
    {
        "id": 410,
        "title": "黄钟乐·池塘烟暖草萋萋",
        "rhythmic": "黄钟乐",
        "author": "魏承班",
        "volume": "卷九",
        "paragraphs": [
            "池塘烟暖草萋萋。",
            "惆怅闲宵，含恨愁坐，思堪迷。",
            "遥想玉人情事远，音容浑似隔桃溪。",
            "偏记同欢秋月低，帘外论心，花畔和醉，暗相携。",
            "何事春来君不见，梦魂长在锦江西。"
        ]
    },
    {
        "id": 411,
        "title": "渔歌子·柳如眉",
        "rhythmic": "渔歌子",
        "author": "魏承班",
        "volume": "卷九",
        "paragraphs": [
            "柳如眉，云似发。",
            "姣绡雾縠笼香雪。",
            "梦魂惊，钟漏歇，窗外晓莺残月。",
            "几多情，无处说，落花飞絮清明节。",
            "少年郎，容易别，一去音书断绝。"
        ]
    },
    {
        "id": 412,
        "title": "临江仙·金锁重门荒苑静",
        "rhythmic": "临江仙",
        "author": "鹿虔扆",
        "volume": "卷九",
        "paragraphs": [
            "金锁重门荒苑静，绮窗愁对秋空。",
            "翠华一去寂无踪，玉楼歌吹，声断已随风。",
            "烟月不知人事改，夜阑还照深宫。",
            "藕花相向野塘中，暗伤亡国，清露泣香红。"
        ]
    },
    {
        "id": 413,
        "title": "临江仙·无赖晓莺惊梦断",
        "rhythmic": "临江仙",
        "author": "鹿虔扆",
        "volume": "卷九",
        "paragraphs": [
            "无赖晓莺惊梦断，起来残醉初醒。",
            "映窗丝柳袅烟青，翠帘慵卷，约砌杏花零。",
            "一自玉郎游冶去，莲凋月惨仪形。",
            "暮天微雨洒闲庭，手挼裙带，无语倚云屏。"
        ]
    },
    {
        "id": 414,
        "title": "女冠子·凤楼琪树",
        "rhythmic": "女冠子",
        "author": "鹿虔扆",
        "volume": "卷九",
        "paragraphs": [
            "凤楼琪树，惆怅刘郎一去，正春深。",
            "洞里愁空结，人间信莫寻。",
            "竹疏斋殿迥，松密醮坛阴。",
            "倚云低首望，可知心。"
        ]
    },
    {
        "id": 415,
        "title": "女冠子·步虚坛上",
        "rhythmic": "女冠子",
        "author": "鹿虔扆",
        "volume": "卷九",
        "paragraphs": [
            "步虚坛上，绛节霓旌相向，引真仙。",
            "玉佩摇蟾影，金炉袅麝烟。",
            "露浓霜简湿，风紧羽衣偏。",
            "欲留难得住，却归天。"
        ]
    },
    {
        "id": 416,
        "title": "思越人·翠屏欹",
        "rhythmic": "思越人",
        "author": "鹿虔扆",
        "volume": "卷九",
        "paragraphs": [
            "翠屏欹，银烛背，漏残清夜迢迢。",
            "双带绣窠盘锦荐，泪浸花暗香消。",
            "珊瑚枕腻鸦鬟乱，玉纤慵整云散。",
            "若是适来新梦见，离肠怎不千断。"
        ]
    },
    {
        "id": 417,
        "title": "虞美人·卷荷香淡浮烟渚",
        "rhythmic": "虞美人",
        "author": "鹿虔扆",
        "volume": "卷九",
        "paragraphs": [
            "卷荷香淡浮烟渚，绿嫩擎新雨。",
            "绣窗疏透晓风情，象床珍簟冷光轻，水纹平。",
            "九疑黛色屏斜掩，枕上眉心敛。",
            "不堪相望病将成，钿昏檀粉泪纵横，不胜情。"
        ]
    },
    {
        "id": 418,
        "title": "虞美人·粉融红腻莲房绽",
        "rhythmic": "虞美人",
        "author": "阎选",
        "volume": "卷九",
        "paragraphs": [
            "粉融红腻莲房绽，脸动双波慢。",
            "小鱼衔玉鬓钗横，石榴裙染象纱轻，转娉婷。",
            "偷期锦浪荷深处，一梦云兼雨。",
            "臂留檀印齿痕香，深秋不寐漏初长，尽思量。"
        ]
    },
    {
        "id": 419,
        "title": "虞美人·楚腰蛴领团香玉",
        "rhythmic": "虞美人",
        "author": "阎选",
        "volume": "卷九",
        "paragraphs": [
            "楚腰蛴领团香玉，鬓叠深深绿。",
            "月蛾星眼笑微嚬，柳妖桃艳不胜春，晚妆匀。",
            "水纹簟青纱帐，雾罩秋波上。",
            "一枝娇卧醉芙蓉，袅宵不得与君同，恨忡忡。"
        ]
    },
    {
        "id": 420,
        "title": "临江仙·雨停荷芰逗浓香",
        "rhythmic": "临江仙",
        "author": "阎选",
        "volume": "卷九",
        "paragraphs": [
            "雨停荷芰逗浓香，岸边蝉噪垂杨。",
            "物华空有旧池塘，不逢仙子，何处梦襄王。",
            "珍簟对欹鸳枕冷，此来尘暗凄凉。",
            "欲凭危槛恨偏长，藕花珠缀，犹似汗凝妆。"
        ]
    },
    {
        "id": 421,
        "title": "临江仙·十二高峰天外寒",
        "rhythmic": "临江仙",
        "author": "阎选",
        "volume": "卷九",
        "paragraphs": [
            "十二高峰天外寒，竹梢轻拂仙坛。",
            "宝衣行雨在云端，画帘深殿，香雾冷风残。",
            "欲问楚王何处去？翠屏犹掩金鸾。",
            "猿啼明月照空滩，孤舟行客，惊梦亦艰难。"
        ]
    },
    {
        "id": 422,
        "title": "浣溪沙·寂寞流苏冷绣茵",
        "rhythmic": "浣溪沙",
        "author": "阎选",
        "volume": "卷九",
        "paragraphs": [
            "寂寞流苏冷绣茵，倚屏山枕惹香尘，小庭花露泣浓香。",
            "刘阮信非仙洞客，嫦娥终是月中人，此生无路访东邻。"
        ]
    },
    {
        "id": 423,
        "title": "八拍蛮·云锁嫩黄烟柳细",
        "rhythmic": "八拍蛮",
        "author": "阎选",
        "volume": "卷九",
        "paragraphs": [
            "云锁嫩黄烟柳细，风吹红蒂雪梅残。",
            "光景不胜闺阁恨，行行坐坐黛眉攒。"
        ]
    },
    {
        "id": 424,
        "title": "八拍蛮·愁锁黛眉烟易惨",
        "rhythmic": "八拍蛮",
        "author": "阎选",
        "volume": "卷九",
        "paragraphs": [
            "愁锁黛眉烟易惨，泪飘红脸粉难匀。",
            "憔悴不知缘底事，遇人推道不宜春。"
        ]
    },
    {
        "id": 425,
        "title": "河传·秋雨",
        "rhythmic": "河传",
        "author": "阎选",
        "volume": "卷九",
        "paragraphs": [
            "秋雨，秋雨，无昼无夜，滴滴霏霏。",
            "暗灯凉簟怨分离，妖姬，不胜悲。",
            "西风稍急喧窗竹，停又续，腻脸悬双玉。",
            "几回邀约雁来时，违期，雁归，人不归。"
        ]
    },
    {
        "id": 426,
        "title": "临江仙·一番荷芰生池沼",
        "rhythmic": "临江仙",
        "author": "尹鹗 六首",
        "volume": "卷九",
        "paragraphs": [
            "一番荷芰生池沼，槛前风送馨香。",
            "昔年于此伴萧娘，相偎伫立，牵惹叙衷肠。",
            "时逞笑容无限态，还如菡萏争芳。",
            "别来虚遣思悠飏，慵窥往事，金锁小兰房。"
        ]
    },
    {
        "id": 427,
        "title": "临江仙·深秋寒夜银河静",
        "rhythmic": "临江仙",
        "author": "尹鹗 六首",
        "volume": "卷九",
        "paragraphs": [
            "深秋寒夜银河静，月明深院中庭。",
            "西窗幽梦等闲成，逡巡觉后，特地恨难平。",
            "红烛半消残焰短，依稀暗背银屏。",
            "枕前何事最伤情，梧桐叶上，点点露珠零。"
        ]
    },
    {
        "id": 428,
        "title": "满宫花·月沉沉",
        "rhythmic": "满宫花",
        "author": "尹鹗 六首",
        "volume": "卷九",
        "paragraphs": [
            "月沉沉，人悄悄，一炷后庭香袅。",
            "风流帝子不归来，满地禁花慵扫。",
            "离恨多，相见少，何处醉迷三岛。",
            "漏清宫树子规啼，愁锁碧窗春晓。"
        ]
    },
    {
        "id": 429,
        "title": "杏园芳·严妆嫩脸花明",
        "rhythmic": "杏园芳",
        "author": "尹鹗 六首",
        "volume": "卷九",
        "paragraphs": [
            "严妆嫩脸花明，教人见了关情。",
            "含羞举步越罗轻，称娉婷。",
            "终朝咫尺窥香阁，迢遥似隔层城。",
            "何时休遣梦相萦，入云屏。"
        ]
    },
    {
        "id": 430,
        "title": "醉公子·暮烟笼藓砌",
        "rhythmic": "醉公子",
        "author": "尹鹗 六首",
        "volume": "卷九",
        "paragraphs": [
            "暮烟笼藓砌，戟门犹未闭。",
            "尽日醉寻春，归来月满身。",
            "离鞍偎绣袂，坠巾花乱缀。",
            "何处恼佳人，檀痕衣上新。"
        ]
    },
    {
        "id": 431,
        "title": "菩萨蛮·陇云暗合秋天白",
        "rhythmic": "菩萨蛮",
        "author": "尹鹗 六首",
        "volume": "卷九",
        "paragraphs": [
            "陇云暗合秋天白，俯窗独坐窥烟陌。",
            "楼际角重吹，黄昏方醉归。",
            "荒唐难共语，明日还应去。",
            "上马出门时，金鞭莫与伊。"
        ]
    },
    {
        "id": 432,
        "title": "浣溪沙·春暮黄莺下砌前",
        "rhythmic": "浣溪沙",
        "author": "毛熙震",
        "volume": "卷九",
        "paragraphs": [
            "春暮黄莺下砌前，水晶帘影露珠悬，绮霞低映晚晴天。",
            "弱柳万条垂翠带，残红落地碎香钿，蕙风飘荡散轻烟。"
        ]
    },
    {
        "id": 433,
        "title": "浣溪沙·花榭香红烟景迷",
        "rhythmic": "浣溪沙",
        "author": "毛熙震",
        "volume": "卷九",
        "paragraphs": [
            "花榭香红烟景迷，满庭芳草绿萋萋，金铺闲掩绣帘低。",
            "紫燕一双娇语碎，翠屏十二晚峰齐，梦魂消散醉空闺。"
        ]
    },
    {
        "id": 434,
        "title": "浣溪沙·晚起红房醉欲消",
        "rhythmic": "浣溪沙",
        "author": "毛熙震",
        "volume": "卷九",
        "paragraphs": [
            "晚起红房醉欲消，绿鬟云散袅金翘，雪香花语不胜娇。",
            "好是向人柔弱处，玉纤时急绣裙腰，春心牵惹转无聊。"
        ]
    },
    {
        "id": 435,
        "title": "浣溪沙·一只横钗坠髻丛",
        "rhythmic": "浣溪沙",
        "author": "毛熙震",
        "volume": "卷九",
        "paragraphs": [
            "一只横钗坠髻丛，静眠珍簟起来慵，绣罗红嫩抹酥胸。",
            "羞敛细蛾魂暗断，困迷无语思犹浓，小屏香霭碧山重。"
        ]
    },
    {
        "id": 436,
        "title": "浣溪沙·云薄罗裙绶带长",
        "rhythmic": "浣溪沙",
        "author": "毛熙震",
        "volume": "卷九",
        "paragraphs": [
            "云薄罗裙绶带长，满身新裛瑞龙香，翠钿斜映艳梅妆。",
            "佯不觑人空婉约，笑和娇语太猖狂，忍教牵恨暗形相。"
        ]
    },
    {
        "id": 437,
        "title": "浣溪沙·碧玉冠轻袅燕钗",
        "rhythmic": "浣溪沙",
        "author": "毛熙震",
        "volume": "卷九",
        "paragraphs": [
            "碧玉冠轻袅燕钗，捧心无语步香阶，缓移弓底绣罗鞋。",
            "暗想欢娱何计好，岂堪期约有时乖，日高深院正忘怀。"
        ]
    },
    {
        "id": 438,
        "title": "浣溪沙·半醉凝情卧绣茵",
        "rhythmic": "浣溪沙",
        "author": "毛熙震",
        "volume": "卷九",
        "paragraphs": [
            "半醉凝情卧绣茵，睡容无力卸罗裙，玉笼鹦鹉厌听闻。",
            "慵整落钗金翡翠，象梳欹鬓月生云，锦屏销幌麝烟熏。"
        ]
    },
    {
        "id": 439,
        "title": "临江仙·南齐天子宠婵娟",
        "rhythmic": "临江仙",
        "author": "毛熙震",
        "volume": "卷九",
        "paragraphs": [
            "南齐天子宠婵娟，六宫罗绮三千。",
            "潘妃娇艳独芳妍，椒房兰洞，云雨降神仙。",
            "纵态迷欢心不足，风流可惜当年。",
            "纤腰婉约步金莲，妖君倾国，犹自至今传。"
        ]
    },
    {
        "id": 440,
        "title": "临江仙·幽闺欲曙闻莺啭",
        "rhythmic": "临江仙",
        "author": "毛熙震",
        "volume": "卷九",
        "paragraphs": [
            "幽闺欲曙闻莺啭，红窗月影微明。",
            "好风频谢落花声，隔帷残烛，犹照绮屏筝。",
            "绣被锦茵眠玉暖，炷香斜袅烟轻。",
            "淡蛾羞敛不胜情，暗思闲梦，何处逐云行。"
        ]
    },
    {
        "id": 441,
        "title": "更漏子·秋色清",
        "rhythmic": "更漏子",
        "author": "毛熙震",
        "volume": "卷九",
        "paragraphs": [
            "秋色清，河影淡，深户烛寒光暗。",
            "绡幌碧，锦衾红，博山香炷融。",
            "更漏咽，蛩鸣切，满院霜华如雪。",
            "新月上，薄云收，映帘悬玉钩。"
        ]
    },
    {
        "id": 442,
        "title": "更漏子·烟月寒",
        "rhythmic": "更漏子",
        "author": "毛熙震",
        "volume": "卷九",
        "paragraphs": [
            "烟月寒，秋夜静，漏转金壶初永。",
            "罗幕下，绣屏空，灯花结碎红。",
            "人悄悄，愁无了，思梦不成难晓。",
            "长忆得，与郎期，窃香私语时。"
        ]
    },
    {
        "id": 443,
        "title": "女冠子·碧桃红杏",
        "rhythmic": "女冠子",
        "author": "毛熙震",
        "volume": "卷九",
        "paragraphs": [
            "碧桃红杏，迟日媚笼光影，彩霞深。",
            "香暖熏莺语，风清引鹤音。",
            "翠鬟冠玉叶，霓袖捧瑶琴。",
            "应共吹箫侣，暗相寻。"
        ]
    },
    {
        "id": 444,
        "title": "女冠子·修蛾慢脸",
        "rhythmic": "女冠子",
        "author": "毛熙震",
        "volume": "卷九",
        "paragraphs": [
            "修蛾慢脸，不语檀心一点，小山妆。",
            "蝉鬓低含绿，罗衣淡拂黄。",
            "闷来深院里，闲步落花傍。",
            "纤手轻轻整，玉炉香。"
        ]
    },
    {
        "id": 445,
        "title": "清平乐·春光欲暮",
        "rhythmic": "清平乐",
        "author": "毛熙震",
        "volume": "卷九",
        "paragraphs": [
            "春光欲暮，寂寞闲庭户。",
            "粉蝶双双穿槛舞，帘卷晚天疏雨。",
            "含愁独倚闺帷，玉炉烟断香微。",
            "正是销魂时节，东风满树花飞。"
        ]
    },
    {
        "id": 446,
        "title": "南歌子·远山愁黛眉",
        "rhythmic": "南歌子",
        "author": "毛熙震",
        "volume": "卷九",
        "paragraphs": [
            "远山愁黛眉，横波慢脸明，腻香红玉茜罗轻。",
            "深院晚堂人静，理银筝。",
            "鬓动行云影，裙遮点屐声，娇羞爱问曲中名。",
            "杨柳杏花时节，几多情？"
        ]
    },
    {
        "id": 447,
        "title": "南歌子·惹恨还添恨",
        "rhythmic": "南歌子",
        "author": "毛熙震",
        "volume": "卷九",
        "paragraphs": [
            "惹恨还添恨，牵肠即断肠。",
            "凝情不语一枝芳，独映画帘闲立，绣衣香。",
            "暗想为云女，应怜傅粉郎。",
            "晚来轻步出闺房，髻慢钗横无力，纵猖狂。"
        ]
    }
]