[
    {
        "id": 299,
        "title": "浣溪沙·春色迷人恨正赊",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "春色迷人恨正赊，可堪荡子不还家，细风轻露着梨花。",
            "帘外有情双燕飏，槛前无力绿杨斜，小屏狂梦极天涯。"
        ]
    },
    {
        "id": 300,
        "title": "浣溪沙·红藕香寒翠渚平",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "红藕香寒翠渚平，月笼虚阁夜蛩清，塞鸿惊梦两牵情。",
            "宝帐玉炉，残麝冷，罗衣金缕暗尘生，小窗孤烛泪纵横。"
        ]
    },
    {
        "id": 301,
        "title": "浣溪沙·荷芰风轻帘幕香",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "荷芰风轻帘幕香，绣衣㶉𫛶泳回塘，小屏闲掩旧潇湘。",
            "恨入空帷鸾影独，泪凝双脸渚莲光，薄情年少悔思量。"
        ]
    },
    {
        "id": 302,
        "title": "浣溪沙·惆怅经年别谢娘",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "惆怅经年别谢娘，月窗花院好风光，此时相望最情伤。",
            "青鸟不来传锦字，瑶姬何处琐兰房，忍教魂梦两茫茫。"
        ]
    },
    {
        "id": 303,
        "title": "浣溪沙·庭菊飘黄玉露浓",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "庭菊飘黄玉露浓，冷莎偎砌隐鸣蛩，何期良夜得相逢。",
            "背帐风摇红蜡滴，惹香梦暖绣衾重，觉来枕上怯晨钟。"
        ]
    },
    {
        "id": 304,
        "title": "浣溪沙·云峡风高叶乱飞",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "云峡风高叶乱飞，小庭寒雨绿苔微，深闺人静掩屏帷。",
            "粉黛暗愁金带枕，鸳鸯空绕画罗衣，那堪辜负不思归。"
        ]
    },
    {
        "id": 305,
        "title": "浣溪沙·雁响遥天玉漏清",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "雁响遥天玉漏清，小纱窗外月胧明，翠帷金鸭炷香平。",
            "何处不归音信断，良宵空使攀魂惊，簟凉枕冷不胜情。"
        ]
    },
    {
        "id": 306,
        "title": "浣溪沙·露白蟾明又到秋",
        "rhythmic": "浣溪沙",
        "author": "顾敻",
        "volume": "卷七",
        "paragraphs": [
            "露白蟾明又到秋，佳期幽会两悠悠，梦牵情役几时休。",
            "记得泥人微敛黛，无言斜倚小书楼，暗思前事不胜愁。"
        ]
    },
    {
        "id": 307,
        "title": "酒泉子·杨柳舞风",
        "rhythmic": "酒泉子",
        "author": "顾敻",
        "volume": "卷七",
        "paragraphs": [
            "杨柳舞风，轻惹春烟残雨。",
            "杏花愁，莺正语，画楼东。",
            "锦屏寂寞思无穷，还是不知消息。",
            "镜尘生，珠泪滴，损仪容。"
        ]
    },
    {
        "id": 308,
        "title": "酒泉子·罗带缕金",
        "rhythmic": "酒泉子",
        "author": "顾敻",
        "volume": "卷七",
        "paragraphs": [
            "罗带缕金，兰麝烟凝魂断。",
            "画屏欹，云鬓乱，恨难任。",
            "几回垂泪滴鸳衾，薄情何处去。",
            "月临窗，花满树，信沉沉。"
        ]
    },
    {
        "id": 309,
        "title": "酒泉子·小槛日斜",
        "rhythmic": "酒泉子",
        "author": "顾敻",
        "volume": "卷七",
        "paragraphs": [
            "小槛日斜，风度绿窗人悄悄。",
            "翠帷闲掩舞双鸾，旧香寒。",
            "别来情绪转难拚，韶颜看却老。",
            "依稀粉上有啼痕，暗销魂。"
        ]
    },
    {
        "id": 310,
        "title": "酒泉子·黛薄红深",
        "rhythmic": "酒泉子",
        "author": "顾敻",
        "volume": "卷七",
        "paragraphs": [
            "黛薄红深，约掠绿鬟云腻。",
            "小鸳鸯，金翡翠，称人心。",
            "锦鳞无处传幽意，海燕兰堂春又去。",
            "隔年书，千点泪，恨难任。"
        ]
    },
    {
        "id": 311,
        "title": "酒泉子·掩却菱花",
        "rhythmic": "酒泉子",
        "author": "顾敻",
        "volume": "卷七",
        "paragraphs": [
            "掩却菱花，收拾翠钿休上面。",
            "金虫玉燕锁香奁，恨厌厌。",
            "云鬟半坠懒重簪，泪侵山枕湿。",
            "恨灯背帐梦方酣，雁飞南。"
        ]
    },
    {
        "id": 312,
        "title": "酒泉子·水碧风清",
        "rhythmic": "酒泉子",
        "author": "顾敻",
        "volume": "卷七",
        "paragraphs": [
            "水碧风清，入槛细香红藕腻。",
            "谢娘敛翠恨无涯，小屏斜。",
            "堪憎荡子不还家，漫留罗带结。",
            "帐深枕腻炷沉烟，负当年。"
        ]
    },
    {
        "id": 313,
        "title": "酒泉子·黛愁怨红羞",
        "rhythmic": "酒泉子",
        "author": "顾敻",
        "volume": "卷七",
        "paragraphs": [
            "黛愁怨红羞，掩映画堂春欲暮。",
            "残花微雨隔青楼，思悠悠。",
            "芳菲时节看将度，寂寞无人还独语。",
            "画罗襦，香粉污，不胜愁。"
        ]
    },
    {
        "id": 314,
        "title": "杨柳枝·秋夜香闺思寂寞",
        "rhythmic": "杨柳枝",
        "author": "顾敻",
        "volume": "卷七",
        "paragraphs": [
            "秋夜香闺思寂寞，漏迢迢。",
            "鸳帷罗幌麝烟销，烛光摇。",
            "正忆玉郎游荡去，无寻处。",
            "更闻帘外雨萧萧，滴芭蕉。"
        ]
    },
    {
        "id": 315,
        "title": "遐方怨·帘影细",
        "rhythmic": "遐方怨",
        "author": "顾敻",
        "volume": "卷七",
        "paragraphs": [
            "帘影细，簟纹平。",
            "象纱笼玉指，缕金罗扇轻。",
            "嫩双脸似花明，两条眉黛远山横。",
            "风箫歇，镜尘生。",
            "辽塞音书绝，梦魂长暗惊。",
            "玉郎经岁负娉婷，教人怎不恨无情。"
        ]
    },
    {
        "id": 316,
        "title": "献衷心·绣鸳鸯帐暖",
        "rhythmic": "献衷心",
        "author": "顾敻",
        "volume": "卷七",
        "paragraphs": [
            "绣鸳鸯帐暖，画孔雀欹。",
            "人悄悄，月明时，想昔年欢笑，恨今日分离。",
            "银背，铜漏永，阻佳期。",
            "小炉烟细，虚阁帘垂。",
            "几多心事，暗地思惟。",
            "被娇娥牵役，魂梦如痴。",
            "金闺里，山枕上，始应知。"
        ]
    },
    {
        "id": 317,
        "title": "应天长·瑟瑟罗裙金线缕",
        "rhythmic": "应天长",
        "author": "顾敻",
        "volume": "卷七",
        "paragraphs": [
            "瑟瑟罗裙金线缕，轻透鹅黄香画袴。",
            "垂交带，盘鹦鹉，袅袅翠翘移玉步。",
            "背人匀檀注，慢转横波偷觑。",
            "敛黛春情暗许，倚慵不语。"
        ]
    },
    {
        "id": 318,
        "title": "诉衷情·香灭帘垂春漏永",
        "rhythmic": "诉衷情",
        "author": "顾敻",
        "volume": "卷七",
        "paragraphs": [
            "香灭帘垂春漏永，整鸳衾。",
            "罗带重，双凤，缕黄金。",
            "窗外月光临，沉沉。",
            "断肠无处寻，负春心。"
        ]
    },
    {
        "id": 319,
        "title": "诉衷情·永夜抛人何处去",
        "rhythmic": "诉衷情",
        "author": "顾敻",
        "volume": "卷七",
        "paragraphs": [
            "永夜抛人何处去，绝来音。",
            "香阁掩，眉敛，月将沉。",
            "怎忍不相寻？鸳孤衾。",
            "换我心为你心，始知相忆深。"
        ]
    },
    {
        "id": 320,
        "title": "荷叶杯·春尽小庭花落",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "春尽小庭花落，寂寞。",
            "凭槛敛双眉，忍教成病忆佳期。",
            "知么知，知么知。"
        ]
    },
    {
        "id": 321,
        "title": "荷叶杯·歌发谁家筵上",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "歌发谁家筵上，寥亮。",
            "别恨正悠悠，兰釭背帐月当楼。",
            "愁么愁，愁么愁。"
        ]
    },
    {
        "id": 322,
        "title": "荷叶杯·弱柳好花尽坼",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "弱柳好花尽坼，晴陌。",
            "陌上少年郎，满身兰麝扑人香。",
            "狂么狂，狂么狂。"
        ]
    },
    {
        "id": 323,
        "title": "荷叶杯·记得那时相见",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "记得那时相见，胆战。",
            "鬓乱四肢柔，泥人无语不抬头。",
            "羞么羞，羞么羞。"
        ]
    },
    {
        "id": 324,
        "title": "荷叶杯·夜久歌声怨咽",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "夜久歌声怨咽，残月。",
            "菊冷露微微，看看湿透缕金衣。",
            "归么归，归么归。"
        ]
    },
    {
        "id": 325,
        "title": "荷叶杯·我忆君诗最苦",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "我忆君诗最苦，知否。",
            "字字尽关心，红笺写寄表情深。",
            "吟么吟，吟么吟。"
        ]
    },
    {
        "id": 326,
        "title": "荷叶杯·金鸭香浓鸳被",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "金鸭香浓鸳被，枕腻。",
            "小髻簇花钿，腰如细柳脸如莲。",
            "怜么怜，怜么怜。"
        ]
    },
    {
        "id": 327,
        "title": "荷叶杯·曲砌蝶飞烟暖",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "曲砌蝶飞烟暖，春半。",
            "花发柳垂条，花如双脸柳如腰。",
            "娇么娇，娇么娇。"
        ]
    },
    {
        "id": 328,
        "title": "荷叶杯·一去又乖期信",
        "rhythmic": "荷叶杯",
        "author": "顾敻",
        "volume": "卷七",
        "paragraphs": [
            "一去又乖期信，春尽。",
            "满院长莓苔，手挼裙带独徘徊。",
            "来么来，来么来。"
        ]
    },
    {
        "id": 329,
        "title": "渔歌子·晓风清",
        "rhythmic": "渔歌子",
        "author": "顾敻",
        "volume": "卷七",
        "paragraphs": [
            "晓风清，幽沼绿，倚栏凝望珍禽浴。",
            "画帘垂，翠屏曲，满袖荷香馥郁。",
            "好摅怀，堪寓目，身闲心静平生足。",
            "酒杯深，光影促，名利无心较逐。"
        ]
    },
    {
        "id": 330,
        "title": "临江仙·碧染长空池似镜",
        "rhythmic": "临江仙",
        "author": "顾敻",
        "volume": "卷七",
        "paragraphs": [
            "碧染长空池似镜，倚楼闲望凝情，满衣红藕细香清。",
            "象床珍簟，山障掩，玉琴横。",
            "暗想昔时欢笑事，如今赢得愁生。",
            "博山炉暖淡烟轻。",
            "蝉吟人静，残日傍，小窗明。"
        ]
    },
    {
        "id": 331,
        "title": "临江仙·幽闺小槛春光晚",
        "rhythmic": "临江仙",
        "author": "顾敻",
        "volume": "卷七",
        "paragraphs": [
            "幽闺小槛春光晚，柳浓花淡莺稀。",
            "旧欢思想尚依依，翠颦红敛，终日损芳菲。",
            "何事狂夫音信断，不如梁燕犹归。",
            "画意深处麝烟微，屏虚枕冷，风细雨霏霏。"
        ]
    },
    {
        "id": 332,
        "title": "临江仙·月色穿帘风入竹",
        "rhythmic": "临江仙",
        "author": "顾敻",
        "volume": "卷七",
        "paragraphs": [
            "月色穿帘风入竹，倚屏双黛愁时。",
            "砌花含露两三枝，如啼恨脸，魂断损容仪。",
            "香烬暗消金鸭冷，可堪辜负前期。",
            "绣襦不整鬓鬟欹，几多惆怅，情绪在天涯。"
        ]
    },
    {
        "id": 333,
        "title": "醉公子·漠漠秋云淡",
        "rhythmic": "醉公子",
        "author": "顾敻",
        "volume": "卷七",
        "paragraphs": [
            "漠漠秋云淡，红耦香侵槛。",
            "枕欹小山屏，金铺向晚扃。",
            "睡起横波慢，独望情何限。",
            "衰柳数声蝉，魂消似去年。"
        ]
    },
    {
        "id": 334,
        "title": "醉公子·岸柳垂金线",
        "rhythmic": "醉公子",
        "author": "顾敻",
        "volume": "卷七",
        "paragraphs": [
            "岸柳垂金线，雨晴莺石啭。",
            "家在绿杨边，往来多少年。",
            "马嘶芳草远，高楼帘半卷。",
            "敛袖翠蛾攒，相逢尔许难。"
        ]
    },
    {
        "id": 335,
        "title": "更漏子·旧欢娱",
        "rhythmic": "更漏子",
        "author": "顾敻",
        "volume": "卷七",
        "paragraphs": [
            "旧欢娱，新怅望，拥鼻含颦楼上。",
            "浓柳翠，晚霞微，江鸥接翼飞。",
            "帘半卷，屏斜掩，远岫参差迷眼。",
            "歌满耳，酒盈樽，前非不要论。"
        ]
    },
    {
        "id": 336,
        "title": "浣溪沙·蓼岸风多枯柚香",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "蓼岸风多枯柚香，江边一望楚天长，片帆烟际闪孤光。",
            "目送征鸿飞杳杳，思随流水去茫茫，兰红波碧忆潇湘。"
        ]
    },
    {
        "id": 337,
        "title": "浣溪沙·桃杏风香帘幕闲",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "桃杏风香帘幕闲，谢家门户约花关，画梁幽语燕初还。",
            "绣阁数行题了壁，晓屏一枕酒醒山，却疑身是梦魂间。"
        ]
    },
    {
        "id": 338,
        "title": "浣溪沙·花渐凋疏不耐风",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "花渐凋疏不耐风，画帘垂地晚堂空，堕阶萦藓舞愁红。",
            "腻粉半沾金靥子，残香犹暖绣熏笼，蕙心无处与人同。"
        ]
    },
    {
        "id": 339,
        "title": "浣溪沙·揽镜无言泪欲流",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "揽镜无言泪欲流，凝情半日懒梳头，一庭疏雨湿春愁。",
            "杨柳只知伤离别，杏花应信损娇羞，泪沾魂断轸离忧。"
        ]
    },
    {
        "id": 340,
        "title": "浣溪沙·半踏长裾宛约行",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "半踏长裾宛约行，晚帘疏处见分明，此时堪恨昧平生。",
            "早是消魂残烛影，更愁闻着品弦声，杳无消息若为情。"
        ]
    },
    {
        "id": 341,
        "title": "浣溪沙·兰沐初休曲槛前",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "兰沐初休曲槛前，缓风迟日洗头天，湿云新敛未梳蝉。",
            "翠袂半将遮粉臆，宝钗长欲坠香肩，此时模样不禁怜。"
        ]
    },
    {
        "id": 342,
        "title": "浣溪沙·风递残香出绣帘",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "风递残香出绣帘，团窠金凤舞襜襜，落花微雨恨相兼。",
            "何处去来狂太甚，空推宿酒睡无厌，怎教人不别猜嫌。"
        ]
    },
    {
        "id": 343,
        "title": "浣溪沙·轻打银筝坠燕泥",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "轻打银筝坠燕泥，断丝高罥画楼西，花冠闲上午墙啼。",
            "粉箨半开新竹径，红苞尽落旧桃蹊，不堪终日闭深闺。"
        ]
    },
    {
        "id": 344,
        "title": "浣溪沙·乌帽斜欹倒佩鱼",
        "rhythmic": "浣溪沙",
        "author": "孙光宪",
        "volume": "卷七",
        "paragraphs": [
            "乌帽斜欹倒佩鱼，静街偷步访仙居，隔墙应认打门初。",
            "将见客时微掩敛，得人怜处且先疏，低头羞问壁边书。"
        ]
    },
    {
        "id": 345,
        "title": "河传·太平天子",
        "rhythmic": "河传",
        "author": "孙光宪",
        "volume": "卷七",
        "paragraphs": [
            "太平天子，等闲游戏，疏河千里。",
            "柳如丝，偎倚绿波春水，长淮风不起。",
            "如花殿脚三千女，争云雨，何处留人住？",
            "锦帆风，烟际江，烧空，魂迷大业中。"
        ]
    },
    {
        "id": 346,
        "title": "河传·柳拖金缕",
        "rhythmic": "河传",
        "author": "孙光宪",
        "volume": "卷七",
        "paragraphs": [
            "柳拖金缕，着烟笼雾，蒙蒙落絮。",
            "凤皇舟上楚女，妙舞，雷喧波上鼓。",
            "龙争虎战分中土，人无主，桃叶江南渡。",
            "襞花笺，艳思牵。",
            "成篇，官娥相与传。"
        ]
    },
    {
        "id": 347,
        "title": "河传·花落",
        "rhythmic": "河传",
        "author": "孙光宪",
        "volume": "卷七",
        "paragraphs": [
            "花落，烟薄，谢家池阁。",
            "寂寞春深，翠蛾轻敛意沉吟。",
            "沾襟，无人知此心。",
            "玉炉香断霜灰冷，帘铺影，梁燕归红杏。",
            "晚来天，空悄然。",
            "孤眠，枕檀云髻偏。"
        ]
    },
    {
        "id": 348,
        "title": "河传·风飐",
        "rhythmic": "河传",
        "author": "孙光宪",
        "volume": "卷七",
        "paragraphs": [
            "风飐，波敛。",
            "团荷闪闪，珠倾露点。",
            "木兰舟上，何处吴娃越艳，藕花红照脸。",
            "大堤狂杀襄阳客，烟波隔，渺渺湖光白。",
            "身已归，心不归。",
            "斜晖，远汀㶉𫛶飞。"
        ]
    }
]